 Rĩu-rĩ, ha ũhoro ũrĩa mwandĩkire ũkoniĩ irio iria irutagĩrwo mĩhianano-rĩ, nĩtũũĩ atĩ: “Ithuothe nĩtũrĩ na ũmenyo.” Ũmenyo ũcio witũ ũtũmaga tũiyũrwo nĩ mwĩtĩĩo, no wendo nĩgwaka wakaga mũndũ. Mũndũ angĩkorwo akĩĩĩra atĩ nĩamenyeete ũndũ, nĩ ma atĩ ndaũmenyeete wega ta ũrĩa aagĩrĩirwo nĩkũũmenya. No mũndũ ũrĩa wendeete Ngai nĩamenyagwo nĩ Ngai. Kwoguo ha ũhoro wa kũrĩa irio iria irutĩirwo mĩhianano: nĩtũũĩ atĩ mũhianano nĩ kĩndũ gĩtarĩ muoyo na atĩ gũtirĩ Ngai ũngĩ tiga o ũrĩa ũmwe. O na angĩkorwo nĩkũrĩ ngai icio cia bakũ, igũrũ o na kana thĩ, na “ngai” ni nyingĩ o na “aathani” no aingĩ, ithuĩ tũrĩ na Ngai o ũmwe, na nĩ we Ithe witũ ũrĩa wombire indo ciothe, na tũtũũraga muoyo nĩ ũndũ wake; o na kũrĩ Mwathani o ũmwe tu, nĩ we Jesũ Kristũ, ũrĩa wahũthĩrirwo nĩ Ngai indo ciothe ikĩũmbwo, na nĩ we ũtũhotithagia gũtũũra muoyo. No rĩĩrĩ, ti andũ oothe marĩ na ũmenyo ũyũ. Amwe nĩ ũndũ wa kũmenyera mĩhianano-rĩ, kinya rĩu marĩaga irio icio magĩtuaga atĩ nĩ irio irutĩirwo mĩhianano, na tondũ thamiri ciao itirĩ hinya nĩmatuaga atĩ irio icio nĩigũtũma magĩe na thaahu. Atĩrĩĩrĩ, irio ti cio ingĩtũma twĩtĩkĩrĩke harĩ Ngai; tũtirĩ ũndũ tũgũte tũngĩaga kũrĩa irio icio, na tũtirĩ ũndũ tũkuongererwo tũngĩcirĩa. No rĩĩrĩ, menyereraai wĩyathi ũcio wanyu ndũkaanatũme arĩa matarĩ hinya wĩtĩkioinĩ magũe meehiainĩ. Tondũ mũndũ angĩkuona wee wĩĩraga atĩ wĩ na ũmenyo ũikarĩĩte kũu hekaarũinĩ ya mĩhianano ũkĩrĩa irio, nayo thamiri yake ĩkorwo nĩ hũthũ, githĩ ndekũũmĩrĩria o naake akĩrĩe irio icio iria irutĩirwo mĩhianano? Atĩrĩĩrĩ, mũrũ kana mwarĩ wa Ithe witũ ũcio ũrĩa Kristũ aakuĩrĩire no oore nĩ ũndũ wa ũmenyo ũcio waku, tondũ thamiri yake nĩ hũthũ! Hĩndĩ ĩyo no ũkorwo ũhĩtĩirie Kristũ nĩ ũndũ wa kũhĩtithia aariũ na aarĩ a Ithe witũ arĩa angĩ, o na nĩ ũndũ wa gũtiihangia thamiri ciao iria itarĩ na hinya. Kwoguo angĩkorwo irio iria ndĩrarĩa no itũme mũrũ kana mwarĩ wa Awa eehie-rĩ, ndikĩagĩrĩirwo nĩkũrĩa irio icio rĩngĩ ndikaae gũtũma eehie.