 Gũkaanania ũtharia Mwana wakwa, thikĩrĩria ciugo cia ũũgĩ wakwa; tega gũtũ ũigue ngĩgũtaara. Hĩndĩ ĩyo nĩũrĩhotaga gũkũũrana maũndũ, nacio ciugo cia kanua gaaku igitagĩre ũũgĩ ũcio. Iromo cia mũtumia mwaganu itaataga ciugo ihaana ta ũũkĩ, ningĩ mũgambo wake ũkoragwo ũnyorokeete o ta maguta. No marigĩrĩrioinĩ akoragwo arũrĩĩte o ta mbakĩ, na no ruwo rũtheri atigagĩra mũndũ. Makinya maake maroreete o gĩkuũinĩ; nayo mĩthiĩre yake ĩrĩĩkagĩrĩria o kwa arĩa akuũ. Ndakindagĩria njĩrainĩ ĩrĩa ya muoyo; no kwagaaga agaagaga na ndamenyaga na kũrĩa eerekeire.  Rĩu ciana ciakwa, tagĩthikĩrĩriei ũrĩa ndĩroiga na mũtikaanariganĩrwo nĩ ciugo ciakwa. Mwĩtheemageei mũtumia ta ũcio, ningĩ mũtikaanakuhĩhĩrie mũrango wa nyũmba yake. Nĩ ũndũ nĩmũkwĩagithia gĩtĩĩo, o naguo wĩthĩ wanyu wanangwo nĩ arĩa matarĩ tha. Ningĩ ũtonga wanyu ũthiĩ na andũ a ndũũrĩrĩ, o na nacio indo iria mũthũkũmĩĩte ituĩke cia mũrũũrĩrĩ. Marigĩrĩrioinĩ ma muoyo wanyu mũgaagĩĩthikĩra, o rĩrĩa ikonde cia mwĩrĩ wanyu, o na mĩĩrĩ yanyu yothe ĩgaakorwo ĩniinũkĩrĩirio. Hĩndĩ ĩyo mũgaakiuga atĩrĩ, “Wũi ĩiya wakwa-ĩ! Nĩ kĩĩ gĩatũmire njage gũthikĩrĩria ngĩtaarwo, o na njage gũthikĩrĩria ngĩkaanio? Ngĩkĩaga gũthikĩrĩria arutani aakwa, o na ngĩaga kũrũmbũyania na arĩa maandaraga. Ndarĩ hakuhĩ gũconorwo, ndĩ o hau kĩũnganoinĩ kĩa andũ oothe.”  Atĩrĩĩrĩ, nyuaga maaĩ ma itangi rĩaku wee mwene o maaĩ moimĩĩte gĩthimainĩ gĩaku.#. Maaĩ moimĩĩte gĩthimainĩ gĩaku: Haaha nĩ ũhoro wa ũtharia ũrakaananio. Ndũkaanareke gĩthima gĩaku kiune gĩikũrũkie maaĩ njĩrainĩ. Reke maaĩ macio magũteithagie o wee wiki, na matigaateithagie ageni arĩa mũrĩ nao. Gĩkenagĩre gĩthima kĩu gĩaku, ũgĩkenagio nĩ mũhiki ũrĩa wahikirie wĩ mwĩthĩ. O ũcio ũthakarĩĩte na akaagĩrĩra o ta gathiiya. Iganagwo nĩ nyondo ciake hĩndĩ ciothe, o naguo wendo wake ũgũcanjamũrage. Nĩkĩ gĩgũtũma, wee mwana wakwa, wende kũhe mũtumia ũngĩ wendo waku? Nĩkĩ gĩgũtũma wĩrirĩrie nyondo cia mũtumia wene? Amu MWATHANI nĩonaga ũrĩa wothe wĩkaga, o na no we ũroranagia ikĩro ciaku ciothe. Meehia ma mũndũ mwaganu nĩ mũtego, agwatagio nĩ mũtego wa meehia macio maake. Ũcio agakua nĩ ũndũ wa kũremwo nĩkwĩnyiita maũndũinĩ moothe, na agatoma nĩ ũndũ wa ũrimũ wake.