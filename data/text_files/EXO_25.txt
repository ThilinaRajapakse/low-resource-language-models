 Andũ kwĩrwo mahothere Hema ĩrĩa nyamũre (Tha .-) MWATHANI akĩĩra Musa atĩrĩ, “Arĩria andũ a Isiraeli ũmeere maahothere. Nawe wamũkĩre kĩrĩa gĩothe mũndũ o wothe ekũigua na ngoro yake akĩenda kũũhothera. Nayo mĩhothi ĩrĩa ũkwamũkĩra kuuma kũrĩ o nĩ: thahabu, betha, icango; gataani ĩrĩa njega; guoya wa rangi wa mburuu, babũ, na mũtuune, na nguo ithondekeetwo na guoya wa mbũri; na njũũa cia ndũrũme itobokeetio rangiinĩ igatuunĩha; njũũa iria njega; mbaaũ cia mũgaa; maguta ma gwakia mataawa; na mahuti manungi wega ma gwĩkĩrwo magutainĩ ma kwamũrana o na ma gwĩkĩrwo ũbaaniinĩ; tũhiga twa goro twa rangi mũtũũne, o na tũhiga tũngĩ twa goro twa gũtheecererwo ebodiinĩ ya Mũthĩnjĩri Ngai Ũrĩa Mũnene o na nguoinĩ yake ya gĩthũri. No mũhaka andũ maathondekere gĩikaro gĩtheru gĩa gũikaraga nĩ geetha ndũũre gatagatĩinĩ kaao. Gĩikaro kĩu kĩamũre, o na indo cia gwĩkĩrwo kuo thĩinĩ, ũgĩthondeke kũringana na mũbango ũrĩa ngũkuonia. Ithandũkũ rĩa Kĩrĩĩkanĩro (Tha .-) “Thondeka ithandũkũ rĩa mbaaũ cia mũgaa, na rĩkorwo na ũraihu wa cenitimita igana rĩa ikũmi, na wariĩ wa cenitimita mĩrongo ĩtandatũ na ithathatũ, na kĩrũũgamo cenitimita mĩrongo ĩtandatũ na ithathatũ. Nawe ũrĩhumbĩre thĩinĩ na na nja na thahabu ya gũturwo ĩrĩa therie mũno, na ũrĩrigiicĩrie mĩena yothe mũgũkũ wa thahabu mĩthiainĩ yarĩo ya igũrũ. Ningĩ ũrĩthondekere icũhĩ inya cia kũrĩkuua cia thahabu, ũciĩkĩre magũrũinĩ mana maarĩo, igĩrĩ mwena ũmwe na igĩrĩ mwena ũrĩa ũngĩ. Ũcooke ũthondeke mĩtĩ mĩraaya ya mĩgaa ya kũrĩkuua na ũmĩhumbĩre na thahabu, ũcooke ũmĩharũkie icũhĩinĩ icio irĩ mĩenainĩ ya ithandũkũ rĩu. Mĩtĩ ĩyo mĩraaya no mũhaka ĩtigagwo icũhĩinĩ na ndĩkaae kũrutagwo. Ningĩ ũcooke ũige thĩinĩ wa ithandũkũ rĩu ihengere igĩrĩ cia mahiga iria ngũkũnengera, iria ciandĩkĩĩtwo maathani.  “Ningĩ ũthondeke gĩkunĩko#. Gĩkunĩko: Kana gĩtĩ gĩa tha. gĩa thahabu ĩrĩa therie mũno, gĩkorwo kĩrĩ na ũraihu wa cenitimita igana rĩa ikũmi, na wariĩ wa cenitimita mĩrongo ĩtandatũ na ithathatũ. Na ũthondeke ciũmbe igĩrĩ irĩ mathagu, ũcithondeke na thahabu, inyiitanĩĩte na gĩkunĩko kĩu, kĩũmbe kĩmwe gĩikare mũthia ũmwe wa gĩkunĩko kĩu, nakĩo kĩrĩa kĩngĩ mũthia ũcio ũngĩ. Nacio ciũmbe icio ikorwo iroranĩĩte na itambũrũkĩĩtie mathagu maacio makahumbĩra gĩkunĩko kĩu. Ũcooke ũige ihengere igĩrĩ cia mahiga thĩinĩ wa ithandũkũ na ũigĩrĩre gĩkunĩko kĩu igũrũ warĩo. Hau nĩ ho ndĩrĩcemanagĩria nawe, na ndĩ igũrũ wa gĩkunĩko kĩu, o hau gatagatĩinĩ ga ciũmbe icio igĩrĩ irĩ mathagu iria irĩ igũrũ wa ithandũkũ rĩu rĩa kĩrĩĩkanĩro nĩndĩrĩkũheaga mawatho maakwa moothe nĩ ũndũ wa andũ a Isiraeli. Meetha ya mĩgate ĩrĩa ĩrutĩirwo Ngai (Tha .-) “Ningĩ ũthondeke meetha ya mbaaũ cia mũgaa, ĩkorwo na ũraihu wa cenitimita mĩrongo ĩnaana na inyaanya, na wariĩ wa cenitimita mĩrongo ĩna na inya, na kĩrũũgamo cenitimita mĩrongo ĩtandatũ na ithathatũ. Ũcooke ũmĩhumbĩre na thahabu ya gũturwo ĩrĩa therie mũno na ũmĩthiũrũrũkĩrie mĩena yothe mũgũkũ wa thahabu. Na ũmĩĩkĩre karũbaaũ gaceke ka wariĩ wa mirimita mĩrongo mũgwanja na ithaano mĩena yothe, nako karũbaaũ kau gaceke ũkahumbĩre na thahabu guothe. Ningĩ meetha ĩyo ũmĩthondekere icũhĩ inya cia thahabu cia kũmĩkuua ũciĩkĩre koonainĩ ciayo inya harĩa magũrũ mayo marĩ. Icũhĩ icio cia kũharũkio mĩtĩ ĩrĩa mĩraaya ya gũkuua meetha ĩyo ũciĩkĩre hakuhĩ na karũbaaũ kau gaceke. Nayo mĩtĩ ĩyo mĩraaya ũmĩthondeke na mũtĩ wa mũgaa na ũmĩhumbĩre na thahabu. Ũcooke ũthondeke thaani, ikombe, ndigithũ, na mbakũri nĩ ũndũ wa meetha ĩyo cia kũhũthĩrwo nĩ ũndũ wa magongoona ma ndibei. Indo icio ciothe ũcithondeke na thahabu ĩrĩa therie mũno.  Meetha ĩyo ũmĩige mbere ya Ithandũkũ rĩu rĩa Kĩrĩĩkanĩro. Na rĩĩrĩ, igũrũ rĩayo ũnjigagĩre mĩgate mĩtheru ĩrĩa ndutĩirwo. Mũtĩ wa gũcuuria mataawa (Tha .-) “Ningĩ ũcooke ũthondeke mũtĩ wa gũcuuria mataawa na thahabu ĩrĩa therie mũno. Gĩtina kĩaguo o na mũtĩ waguo ikorwo irĩ cia thahabu ya gũturwo; mahũa maguo ma kũũgemia na thundo ciaguo, ciothe ithondekwo inyiitaine naguo. Naguo mũtĩ ũcio ũgĩe na honge ithathatũ ciumĩĩte mĩenainĩ yaguo, o mwena honge ithatũ. O rũhonge hakorwo na mahũa ma kũũgemia mahaana ihũa rĩa mũroothi, namo makorwo na mahũa matatũ ma kũgemia na thundo ithatũ. Naguo mũtĩ ũcio wa kũhangĩrwo mataawa ũkorwo na mahũa mana ma kũgemia mahaana ihũa rĩa mũroothi, namo makorwo na mahũa na thundo. Ningĩ o mũhuro wa honge igĩrĩ igĩrĩ hakorwo na thundo ĩmwe. Nacio thundo na honge ciacio, o na mũtĩ ũcio wa kũhangĩrwo mataawa ikorwo inyiitanĩĩte irĩ kĩndũ kĩmwe ithondekeetwo na thahabu ya gũturwo ĩrĩa therie mũno. Ũcooke ũthondekere mũtĩ ũcio mataawa mũgwanja, ũmaige ũguo atĩ ũtheri wamo nĩũmũrĩkaga hau mbere. Nayo mĩĩhato yaguo, na thaani cia mũrarĩ wa ndambĩ ciaguo ũcithondeke na thahabu ĩrĩa therie mũno. Mũtĩ ũcio wa kũhangĩrwo mataawa hamwe na indo ciaguo ciothe ithondekwo na thahabu ĩrĩa therie mũno ya ũritũ wa kiro mĩrongo ĩtatũ na ithaano.  Na ũmenyerere ũcithondeke ta ũrĩa ndĩrakuonia gũũkũ kĩrĩmainĩ.