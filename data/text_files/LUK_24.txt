 Jesũ kũriũka (Mat .-; Mar .-; Joh .-) Na rĩĩrĩ, mũthenya wa Kiumia rũũciinĩ tene mũno, atumia acio magĩthiĩ mbĩĩrĩrainĩ makuuĩĩte indo iria nungi wega iria maathondekeete. Nao magĩkora ihiga rĩrĩa rĩahingĩĩte mbĩĩrĩra rĩgaragarĩĩtio rĩgathengio. Rĩrĩa maatoonyire thĩinĩ, matiakorire mwĩrĩ wa Mwathani Jesũ. Na rĩĩrĩ, marũũgamĩĩte hau magegeete nĩ ũndũ wa ũhoro ũcio, makiumĩrĩrwo nĩ arũme eerĩ, meekĩrĩĩte nguo ciakengaga mũno, makĩrũũgama hakuhĩ nao. Nao atumia acio magĩĩtigĩra mũno, makĩinamĩrĩra makĩhitha moothiũ maao. Nao arũme acio makĩmooria atĩrĩ, “Nĩ kĩĩ kĩratũma mũcarie mũndũ wĩ muoyo gatagatĩinĩ ka arĩa akuũ?  Ndarĩ haaha nĩariũkĩĩte. Taririkanaai ũrĩa aamwĩrire rĩrĩa aarĩ Galili atĩ: ‘Mũrũ wa Mũndũ no mũhaka anengeranwo kũrĩ andũ eehia, aambwo, na mũthenya wa gatatũ nĩakaariũka.’ ” Hĩndĩ ĩyo atumia acio makĩririkana ciugo ciake, makiuma hau mbĩĩrĩrainĩ, magĩthiĩ makĩĩra arutwo arĩa ikũmi na ũmwe na andũ arĩa angĩ oothe maũndũ macio moothe. Atumia acio maarĩ: Mariamu Mũmagidali, Joana, Mariamu nyina wa Jakubu; o hamwe na atumia angĩ arĩa maarĩ nao; acio nĩ o meerire atũmwo ũhoro ũcio. No rĩĩrĩ, atũmwo matiigana kũmeetĩkia; maiguaga ũrĩa moigaga ta arĩ o ng'ano. [ No Petero agĩũkĩra agĩteng'era mbĩĩrĩrainĩ, akĩinamĩrĩra akĩona cuka ũrĩa woheete Jesũ, no gũtiarĩ kĩndũ kĩngĩ. Agĩgĩcooka mũciĩ agegeete nĩ ũndũ wa ũrĩa gwekĩkĩĩte.] Arutwo eerĩ magĩthiĩ itũũra rĩa Emau (Mar .-) Na rĩĩrĩ, mũthenya o ro ũcio, arutwo eerĩ a Jesũ maarĩ njĩrainĩ magĩthiĩ itũũra rĩa Emau, ta kiromita ikũmi na ĩmwe kuuma Jerusalemu. Nao maathiaga makĩaragia ũhoro wa maũndũ marĩa meekĩkĩĩte. O magĩthiaga makĩaragia na magĩteeretaga, Jesũ agĩũka agĩtwarana nao; nĩmaamuonire, no matiamũmenyire. Naake Jesũ akĩmooria atĩrĩ, “Nĩ ũhoro ũrĩkũ mũrathiĩ mũkĩaragia?” Nao arutwo acio makĩrũũgama me na kĩeha mũno, ũmwe wao wetagwo Kileopa akĩmũũria atĩrĩ, “Wee kaĩ arĩ o we wiki mũgeni itũũrainĩ rĩa Jerusalemu ũtooĩ maũndũ marĩa meekĩkĩĩte kuo matukũinĩ maya?” Naake akĩmooria atĩrĩ, “Maũndũ marĩkũ?” Nao makĩmũcookeria makĩmwĩra atĩrĩ, “Maũndũ marĩa meekĩkĩĩte kũrĩ Jesũ wa Nazarethi. Mũndũ ũcio araarĩ mũnabii, ũronagwo nĩ Ngai o hamwe na andũ oothe e na hinya maũndũinĩ moothe marĩa aroigaga na areekaga. Athĩnjĩri Ngai aitũ arĩa anene na aathani maramũnengeranire atuĩrwo kũũragwo, na maramwambithia. Ithuĩ-rĩ, tũrehokeete atĩ ũcio nĩ we ũgũkũũra andũ a Isiraeli. Hamwe na macio moothe-rĩ, ũyũ nĩ mũthenya wa gatatũ kuuma rĩrĩa maũndũ macio meekĩkire. Atĩrĩĩrĩ, atumia amwe a gĩkundi giitũ nĩmatũmakirie tondũ nĩmekũrookeete mbĩĩrĩrainĩ, no matinoona mwĩrĩ wake. Mookire matwĩra atĩ nĩmoimĩrĩirwo nĩ araika mameera atĩ e muoyo. Andũ amwe arĩa tuuma nao nĩmaathiire hau mbĩĩrĩrainĩ, mamĩkora o ta ũguo atumia acio mekuugĩĩte, no matiinamuona.” Naake Jesũ akĩmeera atĩrĩ, “Inyuĩ andũ aya mwagĩĩte ũmenyo mũtahiũhaga gwĩtĩkia maũndũ moothe marĩa maaririo nĩ anabii! Githĩ gũtiragĩrĩire Mesia aherithio ũguo acooke athiĩ harĩa he na riiri wake?” Jesũ agĩcooka akĩmaiguithia ũhoro ũrĩa warĩĩtio ũmũkoniĩ mabukuinĩ moothe, aambĩrĩirie na mabuku marĩa maandĩkirwo nĩ Musa kinya marĩa maandĩkirwo nĩ anabii oothe. Na rĩĩrĩ, maakinya hakuhĩ kũrĩa maathiaga, Jesũ agĩĩtua ta aathiaga na kũu mbere, no o makĩmũthaitha makĩmwĩra atĩrĩ, “Ikara na ithuĩ, nĩkũratuka na nduma nĩrooka.” Kwoguo agĩthiĩ gũikara nao. Na rĩĩrĩ, rĩrĩa aikarire thĩ kũrĩa irio hamwe nao, akĩoya mũgate, agĩcookeria Ngai ngaatho, agĩcooka akĩwenyũra akĩmahe. Hĩndĩ o ĩyo maitho maao makĩhingũrwo, makĩmũmenya, no we agĩthiĩ makĩaga kũmuona rĩngĩ. Nao andũ acio makĩĩrana atĩrĩ, “Githĩ ngoro ciitũ itikũhĩahĩyaga rĩrĩa egũtwaragĩria twĩ njĩrainĩ na rĩrĩa egũtũtaaragĩria Maandĩko?” Magĩũkĩra o hĩndĩ ĩyo magĩcooka Jerusalemu, magĩkora arutwo arĩa ikũmi na ũmwe hamwe na arĩa angĩ maarĩ nao moonganĩĩte makiugaga atĩrĩ, “Ti itherũ Mwathani nĩariũkĩĩte! Nĩeyonanĩĩtie kũrĩ Simoni!” Nao andũ acio eerĩ makĩheana ũrĩa gwekĩkĩĩte njĩrainĩ, na ũrĩa mamenyire Mwathani rĩrĩa enyũrire mũgate. Jesũ kuumĩrĩra arutwo aake (Mat .-; Mar .-; Joh .-; Atũ .-) O hĩndĩ ĩyo maateeretaga ũhoro ũcio, Jesũ we mwene agĩũka akĩrũũgama gatagatĩinĩ kaao akĩmeera atĩrĩ, “Thaayũ ũrogĩa na inyuĩ#. Thaayũ ũrogĩa na inyuĩ: Maandĩko mamwe matirĩ ciugo ici..” Nao makĩmaka mũno, tondũ meeciiragia atĩ nĩ ngoma moonaga. Naake akĩmeera atĩrĩ, “Mwamaka nĩkĩ? Nĩ kĩĩ gĩtũmĩĩte mũgĩe na nganja icio mwĩ nacio? Taroraai mooko maakwa na magũrũ muone atĩ nĩ niĩ. Huutiai mwĩtĩkie nĩ ũndũ ngoma ndĩrĩ mwĩrĩ na mahĩndĩ ta ũrĩa mũrona ndĩ nacio.” [Na rĩĩrĩ, arĩĩkia kuuga ũguo akĩmoonia mooko maake na magũrũ.] No o matiigana kũmwĩtĩkia nĩ ũrĩa maakeneete na makagega. Naake agĩkĩmooria atĩrĩ, “Mwĩ na kĩndũ gĩa kũrĩa gũũkũ?” Nao makĩmũnengera gĩcunjĩ gĩa thamaki gĩ kĩruge, naake agĩkĩrĩa makĩonaga. Agĩcooka akĩmeera atĩrĩ, “Maũndũ maya nĩmo ndĩramũheaga ũhoro wamo rĩrĩa ndĩratũũranagia na inyuĩ: maũndũ moothe mangoniĩ marĩa maandĩkĩĩtwo Wathoinĩ wa Musa, na Maandĩkoinĩ ma anabii, na thĩinĩ wa Thaburi no mũhaka mangĩrahingire.” O hĩndĩ ĩyo akĩhingũra meciiria maao nĩguo mamenye Maandĩko. Agĩkĩmeera atĩrĩ, “Ũhoro ũrĩa wandĩkĩĩtwo nĩ ũyũ; Mesia no mũhaka aherithio na no mũhaka ariũke kuuma kũrĩ gĩkuũ mũthenya wa gatatũ. Ningĩ no mũhaka ũhoro wa kwĩrira na kuoherwo meehia ũhunjĩrio andũ a ndũũrĩrĩ thĩinĩ wa rĩĩtwa rĩake, wambĩrĩirie Jerusalemu. Inyuĩ mũrĩ aira a maũndũ macio.  Atĩrĩĩrĩ, nĩngũmũtũmĩra kĩrĩa Awa eeranĩire. No rĩĩrĩ, no mũhaka mweterere o gũũkũ itũũrainĩ kinya rĩrĩa hinya wa Ngai ũgooka kũrĩ inyuĩ kuuma igũrũ.” Jesũ kwambatio igũrũ (Mar .-; Atũ .-)  Agĩcooka akĩmatongoria kuuma kũu itũũrainĩ, akĩmatwara Bethania akĩoya mooko maake na igũrũ, akĩmaraathima. Na rĩĩrĩ, o akĩmaraathimaga akĩoywo akĩambatio igũrũ#. Akĩambatio igũrũ: Maandĩko mamwe matirĩ ciugo ici.. Nao makĩmũthaathaiya;#. Nao makĩmũthaathaiya: Maandĩko mamwe ma tene matirĩ ciugo icio. magĩcooka Jerusalemu makeneete mũno, magaikaraga Hekaarũinĩ mahinda moothe makĩgoocaga Ngai.