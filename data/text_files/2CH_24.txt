 Joashu mũthamaki wa Juda (Atha .-) Na rĩĩrĩ, Joashu aambĩrĩirie gũthamaka Juda e wa mĩaka mũgwanja. Naake agĩthamaka mĩaka mĩrongo ĩna e Jerusalemu. Nyina eetagwo Zibia na oimĩĩte itũũra rĩa Beerisheba. Naake Joashu agĩĩka maũndũ maingĩ marĩa moonagwo marĩ meega nĩ MWATHANI rĩrĩa rĩothe Jehoiada mũthĩnjĩri Ngai atũũraga muoyo. Naake Jehoiada akĩmũthuurĩra airĩĩtu eerĩ matuĩke atumia aake, nao makĩmũciarĩra aanake na airĩĩtu. Na rĩĩrĩ, thuutha wa matukũ manyiinyi, Joashu agĩtua atĩ nĩegũcookereria Hekaarũ kũrĩa gwatharũkĩĩte. Naake agĩatha athĩnjĩri Ngai, na Alawii, mathiĩ matũũrainĩ moothe ma Juda makĩũnganagia mbeeca cia kũigana gũcookagĩrĩria Hekaarũ mwaka o mwaka. Joashu akĩmeera meeke ũndũ ũcio na ihenya, no Alawii makĩũhũthĩrĩria.  Naake Joashu agĩĩta Jehoiada mũtongoria wao akĩmũũria atĩrĩ, “Nĩkĩ gĩtũmĩĩte wage kuona atĩ Alawii nĩmeetĩĩtie igooti kuuma kũrĩ andũ oothe a Juda na Jerusalemu o ta ũrĩa Musa ndungata ya MWATHANI oigire gwĩkagwo? Igooti rĩu rĩatuĩtwo rĩa gũteithagĩrĩria Hema ya MWATHANI ya gũtũnganwo.” Arũmĩrĩri a Athalia, mũndũ wa nja ũcio mwaganu, nĩmaathũũkangĩĩtie Hekaarũ, na magĩthiĩ na indo ciothe iria ciarĩ nyamũre gũthaathayagia Baali nacio. Naake mũthamaki agĩatha Alawii mathondeke ithandũkũ rĩa gwĩkagĩra mĩhothi, na maarĩthondeka makĩrĩiga kĩhingoinĩ gĩa kũingĩra Hekaarũinĩ. Na rĩĩrĩ, gũkĩanĩrĩrwo kũu Jerusalemu na Juda guothe, atĩ andũ oothe mareehe igooti mbere ya MWATHANI o ta ũrĩa Musa ndungata ya MWATHANI aambĩrĩirie rĩrĩa maarĩ werũinĩ. Nao atongoria na andũ oothe maigua ũguo magĩkena, makĩreehe mbeeca ciao cia igooti o nginya ithandũkũ rĩkĩiyũra. Nao Alawii arĩa meehokeirwo ithandũkũ rĩu, maarĩtwaragĩra atongoria rĩaiyũra. Naake karani wa mũthamaki na Mũthĩnjĩri Ngai Ũrĩa Mũnene arĩa meehokeirwo wĩra ũcio magagĩcitara, na magacookia ithandũkũ o harĩa rĩaigagwo. Nao magĩkĩũngania mbeeca nyingĩ mũno. Naake mũthamaki me na Jehoiada makanengera andũ arĩa meehokeirwo wĩra wa Hekaarũ mbeeca icio. Nao magakĩandĩka aaki na mahiga, mabundi ma mbaaũ, o na aaki na cuuma nĩguo macookererie Hekaarũ. Namo makundi macio makĩruta wĩra na kĩyo o nginya makĩũrĩĩkia. Nayo Hekaarũ ĩgĩkorwo ĩthakarĩĩte na ĩkarũma wega o ta mbere. Na rĩĩrĩ, marĩĩkia wĩra ũcio, magĩtwarĩra mũthamaki na Jehoaiada mbeeca iria ciatigarĩĩte. Nacio ĩgĩthondeka mbakũri na indo ingĩ cia thahabu na cia betha cia kũhũthagĩrwo Hekaarũinĩ. Mĩbango ya Jehoiada kũgarũranio Na rĩĩrĩ, andũ magĩgĩthiĩ na mbere kũrutagĩra MWATHANI magongoona Hekaarũinĩ hĩndĩ ciothe rĩrĩa Jehoiada aarĩ muoyo. Na rĩĩrĩ, Jehoiada agĩkua, e mũkũrũ mũno, arĩ wa mĩaka igana rĩa mĩrongo ĩtatũ (). Nao makĩmũthika mbĩĩrĩrainĩ cia athamaki kũu itũũra rĩa Daudi, nĩ ũndũ wa wĩra ũrĩa aarutĩire Aisiraeli, o hamwe na Ngai, o na Hekaarũ yake. Na rĩĩrĩ, Jehoaiada arĩĩkia gũkua, anene oothe a Juda magĩũka makĩhatĩrĩria Joashu amathikagĩrĩrie, naake akĩmaathĩkĩra. Nao magĩtiga gũthaathayagĩria Hekaarũinĩ ya MWATHANI wa maithe maao, makĩambĩrĩria gũthaathaiya Ashera na mĩhianano ya ngai ingĩ. Wĩhia ũcio wao ũgĩgĩtũma MWATHANI araakarĩre Juda na Jerusalemu mũno. Naake MWATHANI agĩtũma anabii makamaarĩrie nĩguo mamũcookerere, no andũ matiigana kũmathikĩrĩria.  Roho wa Ngai akĩiyũra Zekaria mũrũ wa Jehoiada mũthĩnjĩri Ngai, akĩrũũgama handũ andũ oothe mangĩahotire kũmuona akĩanĩrĩra atĩrĩ, “MWATHANI aroiga atĩ nĩmwagararĩĩte maathani maake nĩkĩo mwagĩĩte kũgaacĩra. Tondũ nĩmũtiganĩirie MWATHANI, o naake nĩamũtiganĩirie!” Nao makĩgĩa ndundu na mũthamaki Joashu nĩguo meeke Zekaria ũũru. Naake mũthamaki akĩruta watho, nao makĩũragĩra Zekaria kĩhaaroinĩ kĩa Hekaarũ. Naake mũthamaki ndaigana kũririkana wega, o na ũmwe ũrĩa Jehoaiada ithe wa Zekaria aameekĩĩte. Ngaatho ciake no kũũragithia mũũrũwe Zekaria. Na rĩĩrĩ, rĩrĩa Zekaria aakuaga akĩanĩrĩra na mũgambo mũnene akiuga atĩrĩ, “MWATHANI aroona ũrĩa mũreeka na amũherithie.” Marigĩrĩrio ma wathani wa Joashu Na rĩĩrĩ, mbura ĩrĩa nene yaringa mwakainĩ ũcio, mbũtũ ya ita cia Siria igĩtharĩkĩra mũthamaki Joashu. Nao makĩũraga anene oothe a Juda na Jerusalemu, na magĩtaha indo nyingĩ, magĩcooka nacio Damasiki magĩcihe mũthamaki. Nayo mbũtũ ya thigari cia Siria ĩrĩa yathiĩte kũhũũrana na Juda yarĩ o ya andũ anyiinyi. Nĩ ũndũ wa ũrĩa andũ a Juda maatiganĩirie MWATHANI Ngai wa maithe maao, akĩmarekereria makĩhootwo o na maarĩ aingĩ. Ũguo nĩguo Joashu aaherithirio. Nayo mbũtũ ĩyo ya ita ĩkĩhũndũka na ĩgĩtiga ĩtiihangĩĩtie Joashu mũno. Thuutha wa kũmũtiga ahaana ũguo, ndungata ciake ikĩgĩa ndundu ya kũmwĩka ũũru nĩguo ciĩrĩhĩrie kũũragwo kwa mũrũ wa Jehoiada mũthĩnjĩri Ngai. Nao makĩmũũragĩra ũrĩrĩinĩ wake, magĩcooka makĩmũthika kũu itũũra rĩa Daudi. Nao matiigana kũmũthika mbĩĩrĩrainĩ cia athamaki. Arĩa maagĩire ndundu ya kũmwĩka ũũru nĩ o aya: Zabadu, mũrũ wa mũndũ wa nja wetagwo Shimeathu Mũamoni, na Jehozabadu, mũrũ wa mũndũ wa nja wetagwo Shimurithu woimĩĩte Moabi. Na rĩĩrĩ, ũhoro wa aariũ a Joashu o na wa ũrathi ũrĩa warathĩĩtwo igũrũ rĩake o na wa ũrĩa aacookereirie Hekaarũ kũrĩa gwathũkangĩĩte wandĩkĩĩtwo Ibuku rĩa Ũtaũranĩri wa maũndũ ma athamaki. Naake Amazia mũũrũwe agĩthamaka ithenya rĩake.