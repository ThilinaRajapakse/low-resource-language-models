 Mũnabii Isaia gũtuĩka kĩmenyithia na ũndũ wa gũthiĩ e njaga Na rĩĩrĩ, Sarigoni, mũthamaki wa Asiria, nĩathire mũnene wa mbũtũ ciake cia ita athiĩ agatharĩkĩre itũũra rĩa Afilisiti rĩa Ashidodu arĩnyiite. Mĩaka ĩtatũ mbere ĩyo, MWATHANI nĩerĩĩte Isaia mũrũ wa Amozu arute iraatũ na nguo ya ikũnia iria eehumbĩĩte. Isaia nĩathĩkire, agĩikara arĩ njaga na atarĩ na iraatũ. Rĩrĩa itũũra rĩa Ashidodu rĩanyiitirwo, MWATHANI akiuga atĩrĩ, “Ndungata yakwa Isaia ĩtũire ĩthiaga njaga na ĩtarĩ iraatũ mĩaka ĩtatũ. Ũndũ ũcio ũgũtuĩka kĩmenyithia kĩa ũrĩa gũkaahaana bũrũriinĩ wa Misiri na wa Ethiopia. Mũthamaki wa Aasiria nĩagaathiĩ na andũ arĩa agataha mabũrũriinĩ macio meerĩ marĩ njaga. Athuuri na aanake magaathio nao matina maao makĩonekaga, marĩ njaga, na matarĩ na iraatũ, naguo ũndũ ũcio ũgĩtuĩke gĩconoko harĩ andũ a Misiri. Hĩndĩ ĩyo andũ arĩa mehokeete andũ a Ethiopia na metĩĩaga na andũ a Misiri nĩmarĩkua ngoro na maturuure. Andũ arĩa matũũraga ndeereinĩ cia iria cia bũrũri wa Filisitia mariuga atĩrĩ, ‘Oneei ũrĩa andũ arĩa tũrehokeete matũgitĩre harĩ mũthamaki wa Aasiria meekĩĩtwo! Ithuĩ na ithuĩ tũngĩkĩhonoka atĩa?’ ”