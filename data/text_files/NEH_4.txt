 Nehemia kũhoota arĩa maararagia wĩra wake Na rĩĩrĩ, hĩndĩ ĩrĩa Sanibalati aiguire atĩ ithuĩ Ayahudi nĩtũraaka rũthingo rĩngĩ, akĩng'ũrĩka mũno, na akĩambĩrĩria gũtũnyũrũria. Naake Sanibalati, araata aake na thigari cia Samaria irĩ ho, akiuga atĩrĩ, “Ĩ Ayahudi aya o na matarĩ nyama ingĩiyũra mũkuha mareeka atĩa? Hiihi marenda gwaka itũũra rĩĩrĩ rĩngĩ? Mareciiria atĩ o na mangĩruta magongoona no marĩĩkie wĩra ũyũ na mũthenya ũmwe? Mahota kũũngania mahiga moothe marĩa maacinirwo na magĩteeo?” Naake Tobia arũũgamĩĩte hakuhĩ naake akĩgwatĩria ũhoro ũcio akiuga atĩrĩ, “Nĩ rũthingo rwa mũthemba ũrĩkũ mangĩaka? O na mbwe ĩngĩrũikarĩra to rũmomooke!” Hĩndĩ ĩyo ngĩhooya atĩrĩ, “Ngai, tathikĩrĩria ũrĩa tũranyũrũrio nĩ andũ aya! Reke kĩnyũrũri kĩu kĩao kĩmacookerere. Ningĩ ũreke matuunywo indo ciao ciothe na ũmarekererie matahwo mathaamĩrio bũrũri mũgeni. Ndũkaanamoohere ũũru ũrĩa meekaga o na ndũkaanariganĩrwo nĩ meehia maao. Tondũ ithuĩ tũkoreetwo tũgĩaka nĩmatũrumĩĩte.” Nĩ ũndũ ũcio tũgĩthiĩ na mbere gwaka rũthingo rũu, na tondũ andũ maarĩ na kĩyo gĩa gwaka thuutha wa ihinda iniini, rũgĩgĩkinya nuthu ya kĩrũũgamo kĩaruo. Na rĩĩrĩ, rĩrĩa Sanibalati, Tobia, andũ a kuuma Arabia, Aamoni, na Aashidodu, maiguire ũrĩa wĩra wa gwaka rũthingo rũu rwa Jerusalemu wathiaga na mbere, na ũrĩa mathenya marĩa maarĩ matharũku mathiaga na mbere gũcookererio, makĩraakara mũno. Nao magĩthiĩ ndundu nĩguo matharĩkĩre itũũra rĩa Jerusalemu matũme kũgĩe ngũĩ. No ithuĩ tũkĩhooya Ngai witũ na tũkĩiga andũ a kũrangĩra itũũra ũtukũ na mũthenya. Nao andũ a Juda magĩkĩina rwĩmbo rũũrũ: Nĩtũrathira hinya nĩ wĩra ũyũ; mahiga marĩa maamomorangirwo maiyũire gũũkũ. Tũtingĩkĩhota gwaka rũthingo rũũrũ. Nacio thũ ciitũ igĩciiria atĩ tũtingĩciona, o na kana tũmenye mĩbango yacio mbere ya itũtharĩkĩre itũũrage, igirie wĩra wa mwako ũthiĩ na mbere. No rĩĩrĩ, Ayahudi arĩa maatũũranagia na thũ ciitũ, magookaga kaingĩ kaingĩ gũtũmenyithia ũrĩa thũ ciitũ ciatũciiragĩra itwĩke. Tondũ ũcio ngĩbanga andũ mbarĩ kwa mbarĩ, ngĩmaiga thuutha wa rũthingo marĩ na hiũ cia njora, matimũ, na mĩguĩ. Ndamaigaga handũ harĩa mwako ũtaakoragwo ũrĩĩkĩĩte. Hĩndĩ ĩyo ngĩbaara ngĩona ũrĩa andũ maiguaga guoya, ngĩĩra atongoria o na anene aao atĩrĩ, “Tigaai gwĩtigĩra thũ ici ciitũ. Taririkanaai ũrĩa MWATHANI arĩ mũnene na wa kũmakania, mũgĩũkĩre mũrũĩrĩre andũ aanyu, ciana cianyu, atumia aanyu, o na nyũmba cianyu.” Na rĩĩrĩ, thũ ciitũ igĩkĩmenya atĩ nĩtwamenyeete mĩbango ĩyo mĩũru ciatũbangĩire o na ikĩmenya atĩ Ngai nĩathũũkangĩĩtie mĩbango ĩyo yacio. Hĩndĩ ĩyo ithuothe tũgĩcooka gũthiĩ na mbere na mwako. Na rĩĩrĩ, kuuma hĩndĩ ĩyo, nuthu ĩmwe ya andũ aakwa ĩgĩtuĩka ya kũrutaga wĩra, na nuthu ĩyo ĩngĩ ĩgĩtuĩka ya kũrangagĩra ĩkĩrĩĩte nguo cia gĩcango, na ĩnyiitĩĩte matimũ, ngo, na mĩguĩ. Ningĩ atongoria oothe magĩikara makĩũmagĩrĩria andũ arĩa maakaga rũthingo. Nao andũ arĩa maanenganagĩrĩria indo cia mwako, mũndũ aakuuaga indo na guoko kũmwe, nakuo kũu kũngĩ gwakoragwo kũnyiitĩĩte matharaita. O nao andũ arĩa maakaga, mũndũ aakoragwo o eyoheete rũhiũ rwa njora njohero. Naake mũhuuhi wa karumbeeta aikaraga hakuhĩ na niĩ. Ningĩ ngĩĩra andũ o na anene na atongoria aao oothe atĩrĩ, “Wĩra ũyũ nĩ mũingĩ na nĩtũraihanĩrĩirie mũno, na ithuĩ tũkaraihanĩrĩria mũno tũgĩaka. Mũngĩigua karumbeeta kahuuhwo ũrĩraai na kũrĩ ithuĩ. Ngai witũ nĩwe ũgũtũhũũranĩra.” Ũguo nĩguo twakĩrutaga wĩra wa gwaka rũthingo rũu. Nuthu ĩmwe ya andũ yarutaga wĩra kuuma rũũciinĩ o nginya hwaĩinĩ njata ikĩumĩra, nayo nuthu ĩyo ĩngĩ ĩkarangagĩra ĩnyiitĩĩte matimũ. Hĩndĩ ĩyo ngĩcooka ngĩĩra andũ arĩa maarũũgamagĩrĩra wĩra o hamwe na ndungata ciao maraarage Jerusalemu nĩguo tũrangagĩre itũũra ũtukũ, na mũthenya tũkaruta wĩra. Na rĩĩrĩ, o na niĩ mwene, andũ arĩa maarĩ hamwe na niĩ, ndungata ciakwa, o na arangĩri aakwa, gũtirĩ mũndũ o na ũmwe warutaga nguo ciake mwĩrĩ. O mũndũ aikaraga anyiitĩĩte matharaita maake na mooko.