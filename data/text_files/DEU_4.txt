 Musa gũthaitha Aisiraeli matuĩke ehokeku Hĩndĩ ĩyo Musa akĩĩra andũ a Isiraeli atĩrĩ, “Athĩkĩraai mawatho moothe marĩa ndĩramũruta na nĩmũgũtũũra, na mwĩgwatĩre bũrũri ũrĩa MWATHANI Ngai wa maithe maanyu ekũmũhe.  Mũtikaanarutarute kana muongerere kiugo o na kĩmwe kĩa ũrĩa ngũmwatha. Athĩkagĩraai maathani ma MWATHANI Ngai wanyu marĩa ndĩmwathĩĩte.  Na rĩĩrĩ, inyuĩ nĩmweyoneire na maitho maanyu ũrĩa MWATHANI eekire kĩrĩmainĩ kĩa Peori. Nĩkũniina aaniinire arĩa oothe mathaathayagia ngai cia Baali kuo, no rĩĩrĩ, arĩa aanyu maarĩ ehokeku harĩ MWATHANI Ngai wanyu, marĩ o muoyo o na ũũmũũthĩ. “Atĩrĩĩrĩ, nĩndĩmũrutĩĩte mawatho moothe o ta ũrĩa MWATHANI aanjathire njĩke. Tũũraai mũmarũmĩĩtie mwĩ bũrũriinĩ ũrĩa mwĩ hakuhĩ kwĩgwatĩra ũtuĩke wanyu. Tondũ ũcio-rĩ, maathĩkagĩreei na mũmeekage, nĩ gũkorwo nĩ mo marĩonanagia ũũgĩ wanyu kũrĩ andũ a ndũũrĩrĩ. Na rĩĩrĩ, hĩndĩ ĩrĩa maigua ũhoro wa mawatho macio, mariugaga atĩrĩ, ‘Kaĩ rũũrĩrĩ rũũrũ rũnene rwĩ na ũũgĩ na ũmenyo mũnene-ĩ!’ “Nĩ ũndũ-rĩ, hatirĩ rũũrĩrĩ o na rũmwe, o na rũngĩkorwo rũrĩ rũnene atĩa, rwanagĩa na ngai ĩrĩ hakuhĩ mũno naruo ta ũrĩa MWATHANI Ngai witũ arĩ hakuhĩ na ithuĩ. Hĩndĩ ĩrĩa twamũthaitha atũteithie nĩatũcookagĩria. Gũtirĩ rũũrĩrĩ o na rũmwe, o na rũngĩkorwo rũrĩ rũnene atĩa, rwanagĩa na mawatho ma kĩhooto ta maya ndamũruta ũũmũũthĩ. Inyuĩ ikaragaai mwĩhũũgĩĩte! O na mũmenyerere mũtikaanariganĩrwo matukũ ma muoyo wanyu moothe nĩ maũndũ marĩa inyuĩ eene mwoneete na maitho maanyu. Na rĩĩrĩ, menyithagiai ciana cianyu, o na ciana cia ciana cianyu ũhoro wa mũthenya ũrĩa mwarũũgamĩĩte mbere ya MWATHANI Ngai wanyu kĩrĩmainĩ gĩa Sinai, rĩrĩa aanjĩĩrire atĩrĩ, ‘Cookanĩrĩria andũ. Nĩngwenda mathikĩrĩrie ũrĩa wothe ngũmeera, nĩ geetha meemenyerie kũnjathĩkĩra matukũ marĩa moothe megũtũũra muoyo, nĩguo makaaruta ciana ciao kũndĩĩaga.’  “Na rĩĩrĩ, menyithagiai ciana cianyu ũrĩa mwathiire mũkĩrũũgama magũrũinĩ ma kĩrĩma kĩrĩa kĩahumbĩrĩĩtwo nĩ itu rĩa ndoogo nene, naguo mwaki ũkarĩrĩmbũkaga igũrũ matuinĩ. Mamenyithagiei ũrĩa MWATHANI aamwarĩirie e mwakiinĩ ũcio thĩinĩ, na ũrĩa mwaiguire akĩaria no mũtiigana kuona mũhianĩre wake.  Agĩkĩmũmenyithia ũrĩa mwagĩrĩirwo nĩgwĩkaga nĩ geetha mũtũũrie kĩrĩĩkanĩro kĩrĩa aarĩĩkanĩire na inyuĩ atĩ no mũhaka mwathĩkagĩre Maathani marĩa Ikũmi marĩa aandĩkire ihengereinĩ iria igĩrĩ cia mahiga.  Hĩndĩ ĩyo MWATHANI akĩnjatha ndĩmũrute mawatho moothe marĩa mũrĩrũmagĩrĩra mwĩ bũrũri ũcio mwĩ hakuhĩ kũwĩgwatĩra mũtũũre. Gũkaanio gũthaathaiya mĩhianano “Na rĩĩrĩ, rĩrĩa MWATHANI aamwarĩirie e mwakiinĩ kĩrĩmainĩ gĩa Sinai, mũtionire mũhianĩre o na ũrĩkũ. Nĩ ũndũ ũcio mwĩmenyagĩrĩreei,  mũtikaaneehie na gwĩthondekera mũhianano wa mũthemba wothe, wa mũndũ mũrũme kana wa mũndũ wa nja,  wa nyamũ kana wa nyoni, wa nyamũ ĩtambaga thĩ, o na kana wa thamaki. Mwĩmenyagĩrĩreei mũtikaanatoonye magerioinĩ ma gũthaathaiya o na gũtungatĩra kĩrĩa muonaga matuinĩ: riũa, mweri, o na njata. MWATHANI Ngai wanyu nĩaheete andũ arĩa angĩ indo icio macithaathayagie.  No rĩĩrĩ, inyuĩ nĩkũhonokio mwahonokirio kuuma Misiri kũrĩa kwahaanaga icua rĩa mwaki. MWATHANI aamũrutire kuo nĩ geetha amũtue andũ aake kĩũmbe ta ũrĩa mũtariĩ ũũmũũthĩ.  Na rĩĩrĩ, MWATHANI akĩndaakarĩra nĩ ũndũ wanyu, akĩĩhĩta akiuga atĩ ndikaaringa rũũĩ rwa Jorodani, ndoonye bũrũri ũcio mwega ehaarĩirie kũmũhe. Niĩ-rĩ, ngũkuĩra o gũũkũ, ndikũringa rũũĩ rũũrũ rwa Jorodani. No inyuĩ mwĩ hakuhĩ kũrũringa mũkegwatĩre bũrũri ũcio mwega ũtuĩke wanyu. Mwĩmenyagĩrĩreei mũtikaanariganĩrwo nĩ kĩrĩĩkanĩro kĩrĩa MWATHANI Ngai wanyu aarĩĩkanĩire na inyuĩ. Mũtikaanaremere MWATHANI Ngai wanyu mwĩthondekere mũhianano wa mũthemba o wothe,  nĩ ũndũ MWATHANI Ngai wanyu atariĩ ta rũrĩrĩmbĩ rwa mwaki; ndeendaga kũigananio na ngai ĩngĩ. “Na rĩĩrĩ, rĩrĩa mũgaakorwo mũtũũrĩĩte bũrũri ũcio hĩndĩ ndaaya, na mũgaciara ciana, o na cio igaciarana, mũtikaaneehie na gwĩthondekera mũhianano wa mũthemba o na ũrĩkũ. Ũndũ ũcio nĩ wĩhia maithoinĩ ma MWATHANI, na no ũmũraakarie. Rĩu-rĩ, nĩndeeta igũrũ na thĩ ũũmũũthĩ ituĩke aira nĩ ũndũ wanyu atĩ mũngĩkaanemera, nĩmũkeehera bũrũri ũcio o narua. Mũtigaatũũra ihinda iraaya bũrũriinĩ ũcio wĩ mũrĩmo wa Jorodani, o ũcio mwĩ hakuhĩ kwĩgwatĩra ũtuĩke wanyu. Na rĩĩrĩ, nĩkũniinwo mũkaaniinwo biũ.  MWATHANI nĩakaamũhurunja ndũũrĩrĩinĩ irĩa ingĩ, kũrĩa o andũ anyiinyi aanyu magaatigara. Kũu mũgaatungatagĩra ngai iria ithondekeetwo na mooko ma andũ cia mahiga, mĩtĩ, o na ngai itangĩhota kuona, kũigua, kũrĩa, o na kũnungĩra.  No rĩĩrĩ, mwĩ kũu mũngĩgaakaĩra MWATHANI Ngai wanyu, na mũmũcarie na ngoro yothe na muoyo wothe-rĩ, hĩndĩ ĩyo nĩakaamũigua. Rĩĩrĩa mũgaakorwo mathĩĩnainĩ, namo maũndũ macio moothe mamũkorerere-rĩ, hĩndĩ ĩyo nĩmũkaagarũrũkĩra MWATHANI mũmwathĩkĩre. MWATHANI nĩ Ngai wĩ tha nyingĩ. Ndakaamũtiganĩria kana amũniine, o na ndakaariganĩrwo nĩ kĩrĩĩkanĩro kĩrĩa aarĩĩkanĩire na maithe maanyu. “Tuĩriai ũhoro wa mahinda marĩa mathirĩĩte, rĩrĩa inyuĩ mũtaarĩ aciare, o gwata rĩrĩa Ngai oombire mũndũ gũũkũ thĩ. Tuĩriai thĩ guothe kana kwaneekĩka ũndũ mũnene ta ũyũ. O na kana kwĩ mũndũ wanaigua ũndũ ta ũyũ. Nĩkũrĩ andũ maanatũũra muoyo thuutha wa kũigua ngai ĩkĩmaarĩria ĩrĩ thĩinĩ wa mwaki ta ũrĩa inyuĩ mwaiguire? Nĩkũrĩ na ngai yanageria kũũmagara ĩgathiĩ kwĩrutĩra rũũrĩrĩ kuuma rũũrĩrĩ rũngĩ rũtuĩke rwayo kĩũmbe ta ũrĩa MWATHANI Ngai wanyu aamwĩkire akĩmũruta Misiri? Na inyuĩ mũkĩĩyonera na maitho maanyu agĩĩka maũndũ na hinya na ũhoti wake mũnene, akĩringa ciama na agĩĩka maũndũ ma kũgegania, akĩreehithia matũhũũhũ, akĩhũũrana mbaara, na agĩtũma maũndũ ma kũguoyohia mũno meekĩke.  MWATHANI aamwonirie maũndũ macio moothe nĩguo mũmenye atĩ no we wiki Ngai na gũtirĩ ũngĩ. MWATHANI we mwene agĩgĩtũma mũigue mũgambo wake kuuma igũrũ nĩguo amũtaare, nakuo gũũkũ thĩ akĩmũreka muone mwaki wake mũnene, o na mũkĩigua mũgambo wake kuuma mwakiinĩ ũcio. Na rĩĩrĩ, tondũ wa ũrĩa eendeete maithe maanyu, agĩkĩmũthuura inyuĩ, agĩcooka akĩmũruta Misiri na ũhoti wake mũnene. O mũgĩthiaga na mbere, MWATHANI akĩmũingatĩra ndũũrĩrĩ nyingĩ na ciarĩ na hinya kũrĩ inyuĩ, nĩguo amũkinyie na amũhe bũrũri wacio, bũrũri ũrĩa ũrĩ wanyu o na rĩu. Tondũ ũcio ririkanaai ũũmũũthĩ, na mũtikaanariganĩrwo o na rĩ, atĩ MWATHANI nĩ Ngai wa igũrũ na thĩ, na gũtirĩ ũngĩ o na ũrĩkũ. Nĩ ũndũ ũcio, tũũraai mwathĩkagĩra mawatho moothe ma MWATHANI marĩa ndamwatha ũũmũũthĩ, nĩ geetha mwonage maũndũ meega inyuĩ eene o hamwe na ciana cianyu. Mweka ũguo nĩmũgũtũũra matukũ maingĩ bũrũriinĩ ũcio MWATHANI Ngai wanyu ekũmũhe ũtuĩke wanyu tene na tene.” Matũũra ma kũũrĩra mwena wa irathĩro wa rũũĩ rwa Jorodani  Hĩndĩ ĩyo Musa agĩkĩamũra matũũra matatũ mwena wa irathĩro wa rũũĩ rwa Jorodani, nĩ geetha mũndũ angĩũraga mũndũ ũtarĩ thũ yake atekwenda, ooragĩre kuo nĩguo ahonokie muoyo wake. Mũndũ ta ũcio no ooragĩre itũũrainĩ rĩmwe rĩa macio nĩguo ndakaae kũũragwo. Matũũra macio maagairwo ta ũũ: Mũhĩrĩga wa Reubeni ũkĩheeo Bezeri itũũra rĩarĩ werũinĩ kũndũ kwaraganu; mũhĩrĩga wa Gadi ũkĩheeo itũũra rĩa Ramothu rĩrĩa rĩarĩ Gileadi; mũhĩrĩga wa Manase ũkĩheeo Golani itũũra rĩrĩa rĩarĩ Bashani. Kũhaarĩria kũheana Watho wa Ngai Na rĩĩrĩ, Musa agĩgĩtaarĩria andũ a Isiraeli ũrĩa mawatho ma Ngai maatariĩ. -Aamaheire mawatho maya marĩĩkia kuuma Misiri, rĩrĩa maarĩ gĩtuambainĩ mwena wa irathĩro wa rũũĩ rwa Jorodani, kũng'ethera itũũra rĩa Bethipeoru. Bũrũri ũcio nĩguo Sihoni, mũthamaki wa Aamori ũrĩa watũire Heshiboni aathaga, nĩ we wahootirwo nĩ Musa na andũ a Isiraeli hĩndĩ ĩrĩa moimire Misiri. Nao Aisiraeli makĩĩgwatĩra bũrũri wake ũgĩtuĩka wao, o na makĩĩgwatĩra bũrũri wa Ogu mũthamaki wa Bashani, ũrĩa o naake warĩ mũthamaki wa Aamori watũũraga mwena wa irathĩro wa rũũĩ rwa Jorodani. Bũrũri ũcio wothe woimĩĩte itũũra rĩa Aroeri, rĩrĩa rĩrĩ ndeereinĩ cia rũũĩ rwa Arinoni, o nginya kĩrĩmainĩ gĩa Sirioni, na nokĩo gĩĩtagwo Herimoni. Ningĩ bũrũri ũcio wao nĩwahĩmbĩirie rũgongo ruothe rwa mwena wa irathĩro wa rũũĩ rwa Jorodani, ũgathiĩ o nginya iria rĩa Cumbĩ rĩrĩa rĩrĩ na kĩanda, na o nginya magũrũinĩ ma kĩrĩma kĩa Pisiga kĩrĩa kĩrĩ mwena wa irathĩro.