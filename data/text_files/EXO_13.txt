 Kwamũrwo kwa Marigithaathi Na rĩĩrĩ, MWATHANI akĩĩra Musa atĩrĩ,  “Nyamũrĩra marigithaathi moothe ma njamba. Irigithaathi o rĩothe rĩa njamba thĩinĩ wa Isiraeli, rĩrĩ rĩa mũndũ kana nyamũ, nĩ rĩakwa.” Thigũkũ ya Mĩgate Ĩtarĩ Mĩĩkĩre Ndaawa ya Kũimbia Naake Musa akĩĩra andũ atĩrĩ, “Ririkanagaai mũthenya ũyũ. Mũthenya ũyũ nĩguo mwoimire ũkomboinĩ bũrũriinĩ wa Misiri. Noguo mũthenya ũrĩa MWATHANI aamũrutire kuo na hinya wake mũnene. Mũthenya ũyũ mũtikaanarĩe mũgate mwĩkĩre ndaawa ya kũimbia. Ũũmũũthĩ mweriinĩ ũyũ wa mbere ũrĩa wĩtagwo Abibu nĩguo mwoimagara kuuma Misiri. Na rĩĩrĩ, MWATHANI nĩakaamũkinyia bũrũriinĩ wa Akanaani, Ahiti, Aamori, Ahivi, o na Ajebusi, ũrĩa eehĩtire atĩ nĩakaamũhe. Rĩrĩa mũgaakinya bũrũriinĩ ũcio mwega na mũnoru, mũgaakũngũagĩra thigũkũ ĩno mweriinĩ o ro ũyũ. Mũkaarĩaga mĩgate ĩtarĩ mĩĩkĩre ndaawa ya kũimbia mĩthenya mũgwanja. Mũthenya wa mũgwanja mũgaakoragwo na thigũkũ ya gũtĩĩa MWATHANI. Mĩthenyainĩ ĩyo mũgwanja mũkaarĩaga o mĩgate ĩtarĩ mĩĩkĩre ndaawa ya kũimbia. Gũtikaanooneke mĩgate mĩĩkĩre ndaawa ya kũimbia, o na kana ndaawa ya kũimbia bũrũriinĩ wanyu wothe. Na rĩĩrĩ, thigũkũ ĩkĩambĩrĩria-rĩ, mũgaataaragĩria ciana cianyu atĩ maũndũ maya mũrameeka nĩ ũndũ wa ũrĩa MWATHANI aamwĩkĩire mũkiuma Misiri. Ũndũ ũyũ ũrĩkoragwo ũrĩ kĩririkano; ũrĩkoragwo ũrĩ ta kĩndũ kĩohereirwo mookoinĩ maanyu kana moothiũinĩ maanyu. Ũrĩmũririkanagia mũthiage na mbere gũthooma watho wa MWATHANI, amu MWATHANI aamũrutire Misiri na hinya wake mũnene. Kwoguo tũũraai mũkũngũagĩra thigũkũ ĩno, o ihinda rĩayo rĩakinya mwaka o mwaka. Marigithaathi “Na rĩĩrĩ, MWATHANI nĩakaamũkinyia bũrũriinĩ wa Akanaani, ũrĩa eehĩtire nĩakaahe maithe maanyu. Aamũhe bũrũri ũcio,  mũkaamwamũragĩra marigithaathi moothe. Marigithaathi moothe ma njamba ma mahiũ maanyu nĩ ma MWATHANI. No rĩĩrĩ, irigithaathi o rĩothe rĩa njamba rĩa ndigiri nĩmũkaarĩkũũraga na gatũrũme. Mũngĩkorwo mũtikwenda kũrĩkũũra-rĩ, mũkaariunangaga ngingo. O namo marigithaathi moothe ma tũhĩĩ ma andũ aanyu no mũhaka mũmakũũrage. Matukũinĩ marĩa magooka ciana cianyu ingĩkaamũũria maũndũ maya moigĩĩte atĩa, mũgaacicookeria atĩrĩ, ‘MWATHANI aahũthĩrire hinya wake mũnene agĩtũruta Misiri, kũrĩa twatũire tũrĩ ngombo. Rĩrĩa mũthamaki wa Misiri oomirie ngoro akĩrega gũtũrekereria, MWATHANI nĩoragire marigithaathi moothe ma njamba, ma andũ o na ma mahiũ, bũrũriinĩ wa Misiri. Ũndũ ũcio nĩguo ũtũmaga tũrutĩre MWATHANI magongoona ma marigithaathi moothe ma njamba, no tũgakũũra aariũ aitũ oothe arĩa marigithaathi. Ũndũ ũyũ ũrĩkoragwo ũrĩ kĩririkano; ũrĩkoragwo ũrĩ ta kĩndũ kĩohereirwo mookoinĩ maitũ na moothiũinĩ maitũ. Ũrĩtũririkanagia atĩ MWATHANI aatũrutire Misiri na ũndũ wa hinya wake mũnene.’ ” Gĩtugĩ gĩa itu na gĩtugĩ kĩa mwaki Na rĩĩrĩ, rĩrĩa mũthamaki wa Misiri eetĩkĩririe andũ mathiĩ, Ngai ndamagereirie bũrũri wa Afilisiti, o na gũtuĩka njĩra ĩyo nĩ yo yarĩ nguhĩ. Amu Ngai oigire atĩrĩ, “Ndikwenda andũ aya mericũkwo macooke Misiri mangĩona atĩ nĩmekũgĩa na mbaara.” Handũ ha ũguo, Ngai aamagereirie njĩra ya werũinĩ gũkuhĩ na Iria Ituune. Nao andũ a Isiraeli magĩkiumagara meyoheete indo ciao cia mbaara.  Naake Musa agĩkuua mahĩndĩ ma Josefu agĩthiĩ namo, o ta ũrĩa Josefu eerĩĩte andũ a Isiraeli mehĩte atĩ nĩmageeka, rĩrĩa oigire atĩrĩ, “Rĩrĩa Ngai akaamũhonokia-rĩ, mũgaakuua mahĩndĩ maakwa mũmarute gũũkũ.” Nao andũ a Isiraeli makiuma Sukothu, magĩthiĩ makĩamba hema ciao Ethamu rũteereinĩ rwa werũ. Na rĩĩrĩ, mahinda ma mũthenya MWATHANI aamatongoragia arĩ gĩtugĩinĩ gĩa itu nĩ geetha amoonererie njĩra, namo mahinda ma ũtukũ aamatongoragia arĩ gĩtugĩinĩ kĩa mwaki akamamũrĩkagĩra njĩra, nĩ geetha mahotage gũthiĩ mũthenya na ũtukũ. Gĩtugĩ kĩu gĩa itu gĩakoragwo mbere ya andũ mũthenya hĩndĩ ciothe, nakĩo kĩa mwaki gĩakoragwo mbere yao ũtukũ.