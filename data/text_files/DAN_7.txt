 DANIELI GŨTAARĨRIA CIONEKI CIAKE (.--.) Kĩoneki kĩa Danieli kĩa nyamũ inya Atĩrĩĩrĩ, mwakainĩ wa mbere ũrĩa Belishazaru aarĩ mũthamaki wa Babilonia, niĩ, Danieli, nĩndarootire na ngĩona cioneki ũtukũ. Nĩndacookire ngĩandĩka kĩrooto kĩu. Ũtukũ ũcio ndoonire ta ũũ: Huuho nĩkũhuruutana ciahuruutanaga kuuma mĩena yothe ikiurugaga maaĩ ma iria rĩrĩa inene.  Na rĩĩrĩ, nyamũ inya nene ikiuma iriainĩ na gũtirĩ yahaanaine na ĩrĩa ĩngĩ.  Nyamũ ya mbere yahaanaga ta mũrũũthi na yarĩ na mathagu ta ma rwĩgĩ. Na rĩĩrĩ, rĩrĩa ndacũũthĩrĩirie o ũguo, ngĩona mathagu maayo maakũũrwo, ĩgĩcooka ĩkĩoywo na igũrũ, ĩkĩrũũgamio na magũrũ meerĩ ta mũndũ. Na ningĩ ĩkĩheeo gĩtaranio kĩa mũndũ. Ngĩcooka ngĩona nyamũ ya keerĩ, nayo yahaanaga nduba. Nĩkwĩyambararia yeyambararĩĩtie na mwena ũmwe na yarũmĩĩte mbaru ithatũ na magego maayo. Ĩgĩcooka ĩkĩĩrwo atĩrĩ, “Ũkĩra ũrĩe nyama nyingĩ ũrĩa ũkũhota!” Thuutha ũcio ndarora nĩndoonire nyamũ ĩngĩ ya gatatũ, yahaanaga ta ngarĩ na yarĩ na mathagu mana maahaanaga ta ma nyoni mũgongo wayo, na yarĩ na ciongo inya. Ĩgĩcooka ĩkĩheeo wathani.  Na ndĩ o cionekiinĩ icio cia ũtukũ ngĩona nyamũ ya kana, ĩyo nayo yarĩ ya kũmakania na ya gwĩtigĩrwo mũno. Ningĩ yarĩ na hinya mũingĩ mũno na kanuainĩ yarĩ na mĩthangiri mĩnene ya cuuma ĩgatambũrũraga na ĩkahehenja irio ciayo, na matigari ĩkamarangĩrĩria thĩ. Yarĩ na ũtiganu na nyamũ icio ingĩ ciothe ciarĩ mbere ya yo, na ningĩ yarĩ na hĩa ikũmi.  Rĩrĩa ndataranagia ũhoro wa hĩa icio, ngĩona karũhĩa kangĩ kaniini kaamera gatagatĩ gaacio, na hĩa ithatũ cia mbere ikĩmunywo na mĩri igathengere. Karũhĩa kau kaarĩ na maitho ta ma mũndũ, na kanua kaaragia maũndũ manene ma kwĩraha. Kĩoneki kĩa Ũrĩa Ũtũũraga Tene na Tene  Na rĩĩrĩ, rĩrĩa nderoreire, itĩ cia ũnene ikĩigwo. Ũrĩa naake ũtũũraga tene na tene agĩikarĩra gĩtĩ gĩake; nguo ciake ciahenagia o ta tharunji. Njuĩrĩ cia mũtwe wake ciarĩ njerũ o ta guoya wa ng'ondu. Gĩtĩ gĩake kĩa ũnene kĩarĩ rũrĩrĩmbĩ rwa mwaki, na magũrũ maakĩo maarĩ mwaki ũrarĩrĩmbũka.  Rũũĩ rwa mwaki rwathereraga hau mbere yake. Aatungatagĩrwo nĩ andũ ngiri na ngiri, andũ matangĩtarĩka maarũngiĩ o hau mbere yake. Kĩama gĩkĩhaarĩria gũciira, namo mabuku ma ciira makĩhingũrwo. Nĩndathiire na mbere kwĩrorera nĩ ũndũ wa ũrĩa karũhĩa kau kaaragia maũndũ manene ma kwĩraha. Ndĩroreire o ro ũguo nyamũ ya kana ĩkĩũragwo. Nakĩo kĩimba kĩayo gĩgĩikio mwakiinĩ gĩgĩcinwo biũ. Nyamũ iria ingĩ nacio igĩtuunywo wathani wacio, no nĩcietĩkĩririo gũthiĩ na mbere gũtũũra kwa ihinda.  Na rĩĩrĩ, thĩinĩ wa kĩoneki kĩu gĩa ũtukũ nĩndoonire ũmwe wahaanaga ta mũrũ wa mũndũ agĩũka arĩ thĩinĩ wa matu ma igũrũ. Agĩũka harĩ ũrĩa ũtũũraga tene na tene akĩrũũgama mbere yake.  Ũcio wahaanaga ta mũrũ wa mũndũ akĩheeo wathani, riiri, na ũthamaki, nĩguo andũ a ndũũrĩrĩ, a iruka, na thiomi ciothe mamũtungatagĩre. Wathani wake nĩ wa tene na tene na ndũgaathira, naguo ũthamaki wake ndũkaaharagana. Cioneki gũtaarĩrio Niĩ, Danieli nĩndathĩĩnĩkire ngoro mũno na cioneki icio cia mũtwe wakwa ikĩndua nda mũno. Ngĩgĩkuhĩrĩria ũmwe wa arĩa maarũngiĩ hau, ngĩmũũria anjĩĩre ũrĩa maũndũ macio maamenyithanagia. Naake agĩkĩnjĩĩra ũtaũri wa maũndũ macio. Agĩkĩnjĩĩra atĩrĩ “Nyamũ icio nene inya nĩ moothamaki mana marĩa magacooka kũrũũgama thĩinĩ wa thĩ.  No rĩĩrĩ, andũ a Ũrĩa Ũrĩ Igũrũ Mũno nĩmakaaheeo ũthamaki na matũũre naguo tene, ĩĩni, tene na tene.” Ningĩ no ndeendire kũmenya wega ũhoro ũkoniĩ nyamũ ya kana, ĩrĩa ĩtaahaanaine na icio ingĩ ciothe, ĩrĩa yarĩ ya kũmakania na yarĩ na mĩthangiri ya cuuma na ndwara cia gĩcango, na ĩrĩa yatambururaga na ĩkahehenja irio ciayo na ĩkarangĩrĩria matigari thĩ. Na no ndeendaga kũmenya ũhoro wa hĩa iria ikũmi iria ciarĩ mũtwe wayo na wa karũhĩa karĩa kangĩ kaamerire gagĩtũma hĩa ithatũ imunyũke; o karĩa kaarĩ na maitho na kanua karĩa keerahaga mũno. Karũhĩa kau koonekaga karĩ na hinya gũkĩra icio ingĩ.  Na rĩĩrĩ, ndĩroreire o ũguo karũhĩa kau nĩkaarũire na andũ a Ũrĩa Ũrĩ Igũrũ gakĩmatooria,  o kinya rĩrĩa ũrĩa ũtũũraga tene na tene ookire na agĩtua ciira na kĩhooto nĩ ũndũ wa andũ a Ngai Ũrĩa Ũrĩ Igũrũ Mũno. Tondũ rĩĩrĩ, ihinda rĩarĩ ikinyu rĩa andũ a Ũrĩa Ũrĩ Igũrũ kũnyiita ũthamaki. Naake akĩnjĩĩra atĩrĩĩrĩ, “Nyamũ ya kana nĩ ũthamaki wa kana ũrĩa ũgooka gũũkũ thĩ, na ũgaakorwo ũtiganĩĩte na moothamaki macio mangĩ moothe. Ũkaahehenja thĩ yothe ũmĩrangĩrĩrie na ũcooke ũmĩharaganie.  Nacio hĩa icio ikũmi, nĩ atĩ kuuma ũthamaki ũcio wa kana, gũkaarahũka athamaki ikũmi arĩa magaathana kuo. Gũcooke gũũke mũthamaki ũngĩ, atoorie athamaki atatũ arĩa a mbere.  Ũcio naake nĩakaaria ũũru igũrũ rĩa Ũrĩa Ũrĩ Igũrũ Mũno, na ahinyĩrĩrie andũ a Ngai. Nĩakaageria kũgarũrania mawatho ma ndini yao o na thigũkũ ciao. Andũ a Ngai nao magaathwo nĩ we mĩaka ĩtatũ na nuthu. No rĩĩrĩ, kĩama nĩgĩgaikara thĩ gĩtue ciira, naake atuunywo ũthamaki na aniinwo biũ.  Naguo wathani na ũnene wa moothamaki moothe ma gũũkũ thĩ nĩikaaheeo andũ a Ngai Ũrĩa Ũrĩ Igũrũ Mũno. Ũthamaki wao ũgaatuĩka wa tene na tene, nao anene oothe a thĩ mamatungatagĩre na mamaathĩkagĩre.” Ũcio nĩguo mũthia wa ũhoro ũcio. No niĩ Danieli, nĩndamakire mũno, ngĩtuka gĩthiithi mũno, na ngĩiga maũndũ macio moothe ngoroinĩ yakwa. Kĩoneki kĩa Danieli kĩa ndũrũme na thenge