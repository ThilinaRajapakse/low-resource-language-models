 Ihooya rĩa kũũria ũteithio#. Thaburi ĩno yandĩkĩĩtwo nĩ Daudi. MWATHANI, o wee mũngitĩri, nĩndagũkaĩra. Ndũkarege gũũthikĩrĩria, nĩ ũndũ waga kũnjĩtĩka, ngũhaana ta arĩa maikũrũkaga kwa arĩa akuũ. Igua mathaithana maakwa, ngĩgũkaĩra ũndeithie, nyambararĩĩtie mooko maakwa ndĩmeerekeirie kũu Hekaarũ yaku theru.  Ndũkaherithanĩrie na andũ imaramari, arĩa meekaga ciĩko njũru makĩaragia ndeto cia thaayũ na andũ arĩa angĩ, o rĩrĩa ngoroinĩ ciao marĩ na ũũru.  Maherithie nĩ ũndũ wa ũrĩa meekĩĩte, o na nĩ ũndũ wa ũũru wa ciĩko ciao; maherithie nĩ ũndũ wa wĩra wa mooko maao; mahe kĩrĩa kĩmaagĩrĩire. O-rĩ, matitindanagĩrĩra na ũrĩa MWATHANI eekĩĩte, o na kana kĩrĩa athondekeete. Tondũ ũcio nĩkũmoinanga akaamoinanga, na ndagaacooka kũmaaka rĩngĩ.  MWATHANI arogoocwo, nĩ ũndũ nĩaiguĩte mathaithana maakwa. MWATHANI nĩ we ũmenyagĩrĩra na akangitĩra, na no we ngoro yakwa ĩhokeete. Nĩandeithĩĩtie na ngoro yakwa nĩkeneete; nĩngũmũinĩra rwĩmbo rwa kũmũcookeria ngaatho.  MWATHANI nĩ we ũmenyagĩrĩra andũ aake, nĩagitagĩra o na akahonokia mũthamaki wake ũrĩa aitĩrĩirie maguta. Honokia andũ aaku, MWATHANI, na ũraathime arĩa marĩ aaku; tuĩka mũrĩithi wao, na ũmamenyagĩrĩre tene na tene.