 Ihooya rĩa Jona Na rĩĩrĩ, Jona arĩ o thĩinĩ wa thamaki ĩyo akĩhooya MWATHANI Ngai wake akiuga atĩrĩ, “MWATHANI, ndĩ thĩĩnainĩ wakwa-rĩ, nĩndĩragũkaĩire, nawe ũranjĩtĩka. Ndĩrakũhooya ũteithio ndĩ kũrĩa kwa arĩa akuũ, nawe ũranjigua. Ũranjikirie ũrandikĩria kũrĩa kũriku, o gĩtinainĩ kĩa iria rĩrĩa inene, kũrĩa maaĩ marandigicĩirie mĩena yothe, na ndiihũ ciamo irangunĩkanĩria. Ndĩreciiria ndĩmũingate ngeeherio maithoinĩ maaku na gũtirĩ hingo ngeerorera rĩngĩ Hekaarũ yaku theru. Maaĩ marahumbanĩria o nginya maranjita; iria rĩu rĩriku rĩrangunĩkĩria o biũ, narĩo ria rĩa iriainĩ rĩreĩthiorereria mũtwe. Ndĩrarikĩra o nginya itinainĩ cia irĩma, o nginya kũu thĩ ĩrĩa ihingo ciayo ihingĩĩtwo nginya tene.#. Thĩ ĩrĩa ihingo ciayo ihingĩĩtwo nginya tene: Nĩ ta kuuga kũrĩa akuũ maikaraga. Rora .. No wee MWATHANI Ngai wakwa, ũranduta kuuma kũu kũriku ndĩ o muoyo. Rĩrĩa ngoro yakwa ĩragĩĩte hinya-rĩ, nĩguo MWATHANI ndĩrakũhoire nawe ũranjigua ũrĩ Hekaarũinĩ yaku theru. Arĩa mathaathayagia mĩhianano nĩmagũtiganĩirie makaaga gũgũtĩĩa. No niĩ-rĩ, nĩndĩrĩkũgoocaga; nĩndĩkũrutagĩra magongoona, na hingagie mĩĩhĩtwa ĩrĩa ngwĩrĩire. Tondũ wee MWATHANI, nĩ we ũhonokanagia.” Thuutha ũcio MWATHANI akĩarĩria thamaki ĩyo, nayo ĩgĩthiĩ ĩgĩtahĩka Jona rũteereinĩ rwa iria.