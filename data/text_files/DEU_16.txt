 Bathaka (Tha .-)  “Menyagĩrĩraai mweri wa Abibu, na mũkũngũagĩre Bathaka ya MWATHANI Ngai wanyu, nĩ gũkorwo mweriinĩ ũcio nĩguo MWATHANI Ngai wanyu aamũrutire bũrũri wa Misiri kũrĩ o ũtukũ. Mũrĩthiaga handũ o harĩa MWATHANI athuurĩĩte ha gũthaathayagĩrio mũgathĩnja ng'ondu ĩmwe yanyu kana ng'ombe ĩrĩ irio cia Bathaka nĩ ũndũ wa kũhe MWATHANI Ngai wanyu gĩtĩĩo. Hĩndĩ ya kũrĩa ndĩa ĩyo mũtikaarĩanagĩrie nyamũ icio na mĩgate ĩrĩa mĩĩkĩre ndaawa ya kũimbia. Mũrĩrĩaga mĩgate ĩrĩa ĩtarĩ mĩĩkĩre ndaawa ya kũimbia mĩthenya mũgwanja, o ta ũrĩa mwekire rĩrĩa mwoimire bũrũri wa Misiri na ihenya. Rĩagaai mĩgate ĩyo ĩrĩa ĩrĩĩtagwo mĩgate ya mathĩĩna, nĩ geetha matukũ moothe ma muoyo wanyu mũtũũre mũririkanaga mũthenya ũrĩa mwoimire Misiri, kũndũ kwarĩ na mathĩĩna. Hatigaakoragwo mũndũ o na ũmwe wĩ na ndaawa ya kũimbia mĩgate gwake mũciĩ handũ ha mĩthenya mũgwanja bũrũriinĩ wanyu wothe. Na rĩĩrĩ, nyamũ cia igongoona iria irĩthĩnjagwo hwaĩinĩ wa mũthenya wa mbere, icio irĩrĩagwo o ro ũtukũ ũcio, hatikaararage kĩndũ. -“Igongoona rĩa Bathaka rĩrĩthĩnjagĩrwo o harĩa MWATHANI aamũrĩĩte ha gũthaathayagĩrio, na rĩtigathĩnjagĩrwo handũ hangĩ o na hamwe bũrũriinĩ ũcio MWATHANI ekũmũhe. Mũrĩrĩthĩnjaga o hwaĩinĩ riũa rĩgĩthũa, o ihinda ta rĩrĩa mwoimire Misiri. Nacio nyama icio mũgaacitherũkia ikahĩa, mũgacirĩĩra o handũ hau hathuurĩĩtwo ha gũthaathayagĩrio, mũkarooka kũinũka o mũndũ mũciĩ gwake. Mĩthenya ĩtandatũ mũrĩrĩaga mĩgate ĩtarĩ mĩĩkĩre ndaawa ya kũimbia, naguo mũthenya wa mũgwanja mũkoongana gũthaathaiya MWATHANI Ngai wanyu, na mũthenya ũcio mũtikaarutage wĩra o na ũrĩkũ. Thigũkũ ya Magetha (Tha .; Alaw .-)  “Ningĩ mũtarage ciumia mũgwanja kuuma mũthenya ũrĩa mũkaambagĩrĩria kũgetha ngano, mũcooke mũgĩe na thigũkũ ya gũkũngũĩra magetha, mũreehere MWATHANI Ngai wanyu iheeo cianyu cia kwĩyendera kũringana na ũrĩa MWATHANI amũraathimĩĩte. Hĩndĩ ĩyo mũgĩkene mwĩ mbere ya MWATHANI, o hamwe na ciana cianyu, ndungata cianyu, Alawii, andũ a ndũũrĩrĩ, ciana cia ngoriai, na atumia a ndigwa arĩa matũũraga matũũrainĩ maanyu. Ũndũ ũyũ mũrĩwĩkagĩra o handũ hamwe harĩa hathuurĩĩtwo ha gũthaathayagĩrio. Menyagĩrĩraai mũno kũrũmagĩrĩra mawatho maya na mũtikaanariganĩrwo atĩ mwarĩ ngombo bũrũriinĩ wa Misiri. Thigũkũ ya Ithũnũ (Alaw .-)  “Thuutha wa kũhũũra ngano yanyu o na kũhĩha ndibei yanyu, hĩndĩ ĩyo mũgakũngũĩra Thigũkũ ya Ithũnũ mĩthenya mũgwanja. Mũgakena mwĩ na ciana cianyu, ndungata cianyu, andũ a ndũũrĩrĩ, Alawii, ciana cia ngoriai na atumia a ndigwa arĩa matũũraga matũũrainĩ maanyu. Tĩĩyagaai MWATHANI Ngai wanyu na ũndũ wa gũkũngũĩra thigũkũ ĩno mĩthenya mũgwanja o harĩa MWATHANI amũrĩĩte ha gũthaathayagĩrio. Na inyuĩ nĩmũrĩkenaga tondũ wa ũrĩa MWATHANI arĩkoragwo araathimĩĩte magetha maanyu o na wĩra wa mooko maanyu. “Arũme oothe a bũrũri wanyu marĩũkaga handũ hau MWATHANI aamũrĩĩte mahinda matatũ o mwaka kũmũthaathaiya. Mahinda macio nĩ Bathaka, Thigũkũ ya Magetha, na Thigũkũ ya Ithũnũ. O mũndũ mũrũme nĩarĩreehage kĩheeo gĩake, o ta ũrĩa ekũhota kũringana na ũrĩa araathimĩĩtwo nĩ MWATHANI Ngai wanyu. Kuona kĩhooto nĩkĩarũmĩrĩrwo “Thuuragaai atuithania na atongoria itũũra o itũũra rĩrĩa MWATHANI Ngai wanyu ekũmũhe o ta ũrĩa mĩhĩrĩga yanyu ĩtariĩ. Acio nĩ o marĩtuithanagia andũ na kĩhooto.  Matikaanahotomagie ciira, na matikaanathuutũkanie magĩtuithania maciira, o na kana maamũkĩre mahaki, nĩ gũkorwo mahaki mahingaga maitho ma andũ arĩa oogĩ, o nginyagia ciira wa arĩa ehokeku ũgathũũkio. Rũmagĩrĩraai ũndũ ũrĩa wa ma na wa kĩhooto nĩguo mũhote kwĩgwatĩra bũrũri ũrĩa MWATHANI Ngai wanyu ekũmũhe na mũtũũre kuo hĩndĩ ndaaya.  “Rĩrĩa mũgaathondeka kĩgongoona kĩa MWATHANI Ngai wanyu, mũtikaanaige mũhianano wa ngai ĩrĩa ĩĩtagwo Ashera mwenainĩ wa kĩgongoona kĩu,  kana mũrũũgamie gĩtugĩ kĩa ihiga gĩa gũthaathaiyo ta ngai ya mũhianano, tondũ MWATHANI Ngai wanyu nĩathũire ngai icio.