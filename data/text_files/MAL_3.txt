  MWATHANI Mwene Hinya Wothe aroiga atĩrĩ, “Nĩngũtũma mũrekio wakwa aathondekere njĩra. Na rĩĩrĩ, hĩndĩ ĩyo Mwathani ũrĩa mũtũire mwethaga, nĩagooka ahiũhĩĩte atoonye Hekaarũinĩ yake. Naake mũrekio ũrĩa mũtũire mwetereire, o we mũiguithania wa kĩrĩĩkanĩro nĩagooka.”  No rĩĩrĩ, mũthenya ũrĩa agooka-rĩ, nũũ ũkaahota kũmwĩtiiria? Ningĩ nũũ ũkaahota kũmwĩyũmĩrĩria rĩrĩa akoonekana? Tondũ-rĩ, agaakorwo ahaana ta thabuuni ũrĩa wĩ hinya mũno, o na kana ta mwaki wa ũrĩa ũtheragia cuuma. Ningĩ ageeka ta ũrĩa mũturi wa betha na mũtheria wayo eekaga. Hĩndĩ ĩyo mũrekio ũcio agaatheria athĩnjĩri Ngai mathere o ta ũrĩa betha na thahabu itheragio igathira ngaanga ciothe. Nao magĩcooke kũrutagĩra MWATHANI iheeo iria ciagĩrĩire. Hĩndĩ ĩyo MWATHANI nĩagaakenio nĩ iheeo cia andũ a Juda na a Jerusalemu, o ta ũrĩa aakenagio nĩcio matukũ ma tene. MWATHANI Mwene Hinya Wothe aroiga atĩrĩ, “Nĩngaamũkuhĩhĩria ndĩmũciirithie na ndĩmũtuire. Na rĩĩrĩ, nĩngoimbũrania o narua arogi, itharia, o na arĩa marutaga maũira ma maheeni. Ningĩ nyumbũranie arĩa oothe mahinyagĩrĩria aruti wĩra aao na kũmahe mĩcaara ĩtamaagĩrĩire. Ningĩ no ngoimbũrania andũ arĩa mahinyagĩrĩria atumia a ndigwa, ciana cia ngoriai, ageni, o na arĩa oothe maagaga kũũhe gĩtĩĩo. Maruta ma gĩcunjĩ gĩa ikũmi “Niĩ MWATHANI ndigarũrũkaga. Nĩkĩo inyuĩ njiarwa cia Jakubu mũtarĩ mwaniinwo o biũ. Kuuma o matukũ ma maithe maanyu-rĩ, mũtũire mũgarũrũkaga mũgatigana na mawatho maakwa. Njookereraai na niĩ nĩngũmũcookerera. No inyuĩ mũũragia atĩrĩ, ‘Tũgũgũcookerera atĩa?’ Ndĩramũũria atĩrĩ, ‘He na kĩhooto kĩa mũndũ aheenie Ngai?’ Nĩ ma hatirĩ. No rĩĩrĩ, inyuĩ nĩmũũheenagia. Inyuĩ mũũragĩa atĩrĩ, ‘Tũkũheenagia atĩa?’ Nĩmũnduunyaga gĩcunjĩ gĩa ikũmi, o na matega marĩa mangĩ ndutagĩrwo. Atĩrĩĩrĩ, inyuothe nĩmũgwatĩĩtwo nĩ kĩrumi, nĩ ũndũ rũũrĩrĩ ruothe nĩkũũheenia rũheenagia.  Reeheei gĩcunjĩ kĩanyu gĩothe gĩa ikũmi mũite Hekaarũinĩ yakwa, nĩguo gũkorwo kwĩ na irio nyingĩ. Tangeriai muone kana na niĩ ndikũmũhingũrĩra ndirica cia igũrũ, ndĩmũraathime na iraathimo nyingĩ. Njooke ndĩmũkũũmĩre tũgunyũ tũtigaathũũkie irio cianyu. Nao andũ a ndũũrĩrĩ ciothe marĩmũtuaga akenu, nĩ ũndũ bũrũri wanyu nĩũgũtuĩka mwega wa gũtũũrwo.” Ngai kwĩrĩra andũ tha ciake Ningĩ MWATHANI aroiga atĩrĩ, “ ‘Nĩmũnjambĩĩtie.’ Na inyuĩ mũkooria atĩrĩ, ‘Tũgũcambĩĩtie atĩa?’ Nĩkuuga muugaga atĩrĩ, ‘Gũtungatĩra Ngai nĩ wĩra wa tũhũ. Kũmwathĩkĩra gũkĩrĩ na bata ũrĩkũ? Ningĩ, gũtindaga mũndũ ethikĩire mbere ya MWATHANI Mwene Hinya Wothe kwĩ na bata ũrĩkũ? Tuonaga andũ arĩa etĩĩi marĩ na gĩkeno makĩria; andũ arĩa aaganu no kũgaacĩra magaacagĩra, na o na mageria Ngai na ciĩko ciao njũru, matirĩ ũndũ meekagwo.’ ” Hĩndĩ ĩyo, nao andũ arĩa maatĩĩĩte MWATHANI makĩaranĩria mũndũ na ũrĩa ũngĩ, naake MWATHANI akĩmathikĩrĩria akĩigua ũrĩa maateeretaga. Nao acio maatĩĩĩte MWATHANI na maacũũranagia ũhoro wa rĩĩtwa rĩake, makĩandĩkwo ibukuinĩ marĩ o hau mbere ya MWATHANI, nĩguo matũũre maririkanagwo. Naake MWATHANI Mwene Hinya Wothe ekuuga atĩrĩ, “Acio nĩ o magaatuĩka andũ aakwa; ngaamatua andũ aakwa kĩũmbe mũthenya ũrĩa ngeeribariba. Ningĩ nĩngaamaiguĩra tha o ta ũrĩa mũciari aiguagĩra tha mwana ũrĩa ũmũtungataga. Nĩmũgaacooka kuona ngũũrani ya andũ arĩa athingu na arĩa aaganu, na makũũrane ũrĩa ũndungatagĩra na ũrĩa ũtandungatagĩra.”