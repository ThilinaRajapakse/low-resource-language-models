 Asa kwagĩria maũndũ Na rĩĩrĩ, roho wa Ngai ũgĩikũrũkĩra Azaria mũrũ wa Obedi. Naake akiumagara gũtũnga mũthamaki Asa, akĩmwĩra atĩrĩ, “Tathikĩrĩria Asa, o na andũ aya oothe a Juda na Benjamini! MWATHANI nĩegũtũũrania hamwe na inyuĩ mahinda moothe marĩa mũkũmũtũũrĩra. Mwamũcaria nĩmũrĩmuonaga, no mwamũtiganĩria naake nĩarĩmũtiganagĩria. Kwa ihinda iraaya Aisiraeli maatũũraga matarĩ na Ngai ũrĩa wa ma. Ningĩ matiarĩ na athĩnjĩri Ngai a kũmaruta maũndũ, o na matiarĩ na watho wa kũrũmĩrĩrwo. No rĩrĩa maakorereirwo nĩ mathĩĩna, magĩcookerera MWATHANI Ngai wa Isiraeli. Nao maamũcaria, naake akĩmeeonithia. Na rĩĩrĩ, matukũinĩ macio, gũtirĩ mũndũ ũngĩokire na ainũke na thaayũ nĩ ũndũ bũrũri ndwaikaire wega. Andũ maikarĩĩte maagaagĩĩte; rũũrĩrĩ rũgookĩrĩra rũrĩa rũngĩ, na itũũra rĩgookĩrĩra itũũra rĩrĩa rĩngĩ nĩ ũndũ Ngai nĩamarekereirie mathĩĩnainĩ ma mĩthemba yothe. No rĩĩrĩ, gĩai na hinya na mwĩyũmĩrĩrie. Nĩ gũkorwo nĩmũkaaheeo mũcaara wa wĩra ũrĩa mũrutaga.” Rĩrĩa Asa aiguire ciugo icio cia ũrathi wa Azaria, mũrũ wa Obedi, akĩyũmĩrĩria. Naake akĩeheria ngai ciothe cia mĩhianano kũu bũrũri wothe wa Juda na Benjamini, o na matũũrainĩ moothe marĩa aatunyanĩĩte ma bũrũri ũrĩa wĩ irĩma wa Efiraimu. Ningĩ agĩaka rĩngĩ kĩgongoona kĩrĩa kĩamomokangĩĩte kĩrĩa kĩarĩ gĩthakuinĩ kĩa Hekaarũ. Na rĩĩrĩ, andũ aingĩ kuuma mabũrũriinĩ ma Efiraimu, na Manase, o na Simeoni, nĩmookĩĩte mageturanĩra na Asa na matũũranagia naake nĩ ũndũ nĩmooneete MWATHANI arĩ hamwe naake. Naake Asa akĩmeeta oothe marĩ hamwe na andũ a Juda na a Benjamini. Nao magĩkĩũngana kũu Jerusalemu mweri wa gatatũ mwaka wa ikũmi na ĩtaano wa ũthamaki wa Asa. Mũthenya ũcio makĩrutĩra MWATHANI magongoona ma indo iria maatahĩĩte, namo maarĩ ndeegwa magana mũgwanja () na ng'ondu ngiri mũgwanja. (,) Nao magĩthondeka kĩrĩĩkanĩro atĩ megũtũũra mathaathayagia Ngai wa maithe maao na ngoro yothe, o na mũoyo wothe. O na ningĩ makĩrĩkanĩra atĩ mũndũ o wothe, arĩ mwĩthĩ kana arĩ mũkũrũ, arĩ mũndũ mũrũme kana mũndũ wa nja ũrĩa ũtagaathaathaiya MWATHANI nĩkũũragwo akooragwo. Nao makĩĩhĩta mwĩhĩtwa na mũgambo mũnene rĩĩtwainĩ rĩa MWATHANI atĩ nĩmarĩhingagia kĩrĩĩkanĩro kĩu. Magĩcooka makiugĩrĩria na makĩhuuha tũrumbeeta na macoro. Nao andũ oothe a Juda magĩkenera mwĩhĩtwa ũcio meehĩtire, nĩ gũkorwo meehĩtire na ngoro yothe. Nao magĩgĩthaathaiya MWATHANI na kinyi, naake MWATHANI agĩkenio nĩ o, akĩmahe thaayũ bũrũriinĩ wothe. Naake mũthamaki Asa, ũcio mũthamaki agĩthengia cũũwe Maaka gĩtĩinĩ gĩa kwini nĩ ũndũ nĩathondekithĩĩtie mũhianano wa gũthaathayagio warĩ magigi wetagwo Ashera. Naake agĩtemenga mũhianano ũcio, akĩũtinangia tũcunjĩ tũcunjĩ, akĩũcinĩra karũũĩinĩ ga Kidironi. O na eekĩĩte ũguo wothe, Asa ndaigana gũthũũkangia kũndũ gũtũũgĩru kũrĩa gwathaathayagĩrio mĩhianano kũu bũrũriinĩ. No rĩĩrĩ, ũndũ ũcio ndwatũmire aage gũtũũra e mwĩhokeku ũtũũro wake wothe. Nacio indo iria ithe Abija aamũrĩire Ngai agĩciiga Hekaarũinĩ thĩinĩ. O nacio indo cia thahabu o na cia betha iria we mwene aamũrĩire Ngai agĩciiga o ro kuo. Na rĩĩrĩ, kũu gũtiigana kũgĩa mbaara rĩngĩ o nginya mwaka wa mĩrongo ĩtatũ na ĩtaano wa ũthamaki wa Asa.