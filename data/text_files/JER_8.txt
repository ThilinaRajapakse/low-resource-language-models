 “Hĩndĩ ĩyo-rĩ, mahĩndĩ ma athamaki a Juda, atongoria aakuo, athĩnjĩri Ngai, na ma anabii na andũ arĩa angĩ maatũũraga Jerusalemu nĩmakaarutwo mbĩĩrĩrainĩ ciao. Handũ ha gũcookanĩrĩrio mathikwo hĩndĩ ĩngĩ, magaatigwo manyaagĩkĩĩte mũhuro wa riũa, na mweri na njata, indo iria andũ acio meendeete na matungatagĩra, na iria mahooyaga kĩrĩra na mathaathayagia. Mahĩndĩ maao makaahaana rũrua rũharaganĩĩtio thĩ. Nao andũ a rũũrĩrĩ rũũrũ rwaganu arĩa magaatigara, makeerirĩria gũkua handũ ha gũtũũra muoyo marĩ kũrĩa guothe ngaamahurunja. Niĩ, MWATHANI Mwene Hinya Wothe, nĩ niĩ ndoiga ũguo.” Meehia na ihera MWATHANI akĩnjĩĩra njĩĩre andũ aake atĩrĩ, “Githĩ mũndũ aagũa thĩ ndookagĩra? Githĩ mũndũ angĩhĩtia njĩra ndahũndũkaga? Nĩ kĩĩ gĩgĩtũmĩĩte andũ aakwa mũũhũgũkĩre mũkaaga kũrora o na haniini na kũrĩa ndĩ? Mũikaraga mwĩhoceetie mĩhiananoinĩ yanyu, mũkarega kũnjookerera. Nĩthikĩrĩirie wega mũno na ngaigua; no inyuĩ mũtiarĩĩtie ũhoro wa ma. Hatirĩ o na ũmwe wanyu wĩrirĩĩte nĩ ũndũ wa ũũru ũrĩa eekĩĩte, akooria atĩrĩ, ‘Hĩtĩĩtie atĩa?’ O mũndũ akĩrĩrĩirie gũthiĩ na njĩra yake mwene, o ta mbarathi ĩteng'ereete yerekeire mbaarainĩ. Mũũhau nĩũũĩ mahinda maaguo magũcooka; o na ndirahũgĩ#. Ndirahũgĩ: Ũyũ nĩ mũthemba wa ndutuura., thũngũrũrũ na cũũcũ wa njoka nĩciũĩ rĩrĩa ciagĩrĩirwo nĩgũthaamĩra kũndũ kũngĩ; no rĩĩrĩ, inyuĩ andũ aakwa mũtiũĩ watho wakwa.  “Mwakĩhota atĩa kuuga atĩ mũrĩ oogĩ, na atĩ nĩmũũĩ watho wakwa? Tũrani tũtarĩ twĩhokeku tũgarũrĩĩte watho tũkaũtua o maheeni matheri. Andũ oogĩ aanyu nĩmagaaconorithio, ngoro ciao iniinwo hinya na manyiitwo. Nĩmaregeete ciugo ciakwa; kwoguo ũũgĩ wao nĩ wa tũhũ.  Tondũ ũcio nĩngũheana atumia aao kũrĩ arũme angĩ, na heane mĩgũnda yao kũrĩ andũ angĩ. Nĩ gũkorwo andũ oothe, mũnyiinyi na mũnene, nĩmakorokeetio nĩ indo cia ũhahami. O na anabii na athĩnjĩri Ngai nĩmatuĩkĩĩte andũ a maheeni.  Mahoneetie ironda cia andũ aakwa o igũrũ tu, mameeraga, ‘Kwĩ na thaayũ,’ o rĩrĩa gũtarĩ thaayũ. Andũ aakwa, nĩmwaconokire rĩrĩa mwekaga maũndũ macio me magigi? Aaca, mũtiarĩ na thoni kana rũkobe. Kwoguo mũkũgũa o ta ũrĩa arĩa angĩ marĩĩkĩĩtie kũgũa; rĩrĩa ndĩrĩmũherithia no kũng'aũka mũrĩng'aũkana. Niĩ MWATHANI, nĩ niĩ ndoiga ũguo.  “Ndeendaga gũcookanĩrĩria andũ aakwa, o ta ũrĩa mũndũ acookanagĩrĩria magetha maake. No o mahaana mũthabibũ ũtarĩ na thabibũ, kana mũkũyũ ũtarĩ na ngũyũ, na ĩhooheete mathangũ moothe. Kĩrĩa gĩothe ndamaheete nĩkĩyoeirwo nĩ andũ a kuuma kũndũ kũngĩ.” Andũ a Ngai marooria atĩrĩ, “Tũikaire thĩ tũhooreire nĩkĩ? Nĩtwĩcookanĩrĩriei, tũũrĩre matũũrainĩ marĩa mairigĩirwo na thingo cia hinya, tũgakuĩre kuo. Nĩ ũndũ MWATHANI Ngai witũ nĩatwathĩrĩire gĩkuũ, na agatũhe maaĩ me na ũrogi tũnyue, tondũ nĩtũmũhĩtĩirie. Tũrerigĩrĩirie thaayũ, no gũtirĩ wega tũronire, o na tũkerĩgĩrĩra mahinda ma kũhonio, no ũndũ wagũtũtua nda nĩguo ũrookire. Mbarathi cia thũ ciitũ nĩiraiguuo igĩtiiha itũũrainĩ rĩa Dani; bũrũri wothe nĩũrathingithio nĩ mĩgambo ya mbarathi ciao cia njamba. Thũ ciitũ nĩciũkĩĩte kwananga bũrũri witũ na kĩrĩa gĩothe gĩ thĩinĩ waguo, o na itũũra riitũ na andũ oothe a rĩo.” Tondũ MWATHANI ekuuga atĩrĩ, “Ngũmũrekeria nyoka imũũkĩrĩre, nyoka i na thumu itangĩthuuthĩrĩka, nacio nĩikũmũrũma.” Jeremia kũiguĩra andũ aake kĩeha Kĩeha gĩakwa gĩtingĩhoorereka; ndĩ mũrũaru ngoro. Tatega matũ! Bũrũriinĩ wothe ndĩraigua andũ aakwa makĩrĩra makĩũragia atĩrĩ, “Kaĩ MWATHANI atatũire Zayuni? Kaĩ mũthamaki wa Zayuni atatũire kuo?” Naake MWATHANI, mũthamaki wao, agacookia atĩrĩ, “Nĩ kĩĩ gĩtũmĩĩte mũndaakarie na gũthaathaiya mĩhianano yanyu o na kũinamĩrĩra ngai cianyu ng'eni cia tũhũ?” Andũ makaanĩrĩra magacookia atĩrĩ, “Magetha nĩmahĩtũku, hĩndĩ ya ũrugarĩ nĩthiru, no tũtirĩ tũrahonokio.”  Ngoro yakwa nĩthuthĩku nĩ ũndũ andũ aakwa nĩatiihangie; nĩgũcakaya ndĩracakaya na ngoorwo nĩ hinya o biũ. Kaĩ Gileadi#. Gileadi: Kũndũ gũũkũ kũrĩ mwena wa irathĩro wa rũũĩ rwa Jorodani. Nĩkwarĩ igweta nĩ ũndũ nĩgwakũraga mĩmera yahũthagĩrwo gũthondeka ndaawa. gũtarĩ na ndaawa? Kaĩ kũu gũtarĩ ndagĩtaarĩ? Nĩ kĩĩ gĩgĩtũmĩĩte andũ aakwa maage kũhonio?