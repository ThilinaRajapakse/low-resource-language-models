 Riiri wa MWATHANI kwehera Hekaarũinĩ  Na rĩĩrĩ, kĩonekiinĩ kĩu, ndarora ngĩona atĩ igũrũ rĩa kĩndũ kĩrĩa kĩahaanaga ta mũtambũrũko wa matu mairũ gĩatambarũkĩĩtio igũrũ rĩa mĩtwe ya ciũmbe iria irĩ mathagu, kwarĩ na kĩndũ kĩngĩ gĩatariĩ ta ihiga rĩa rangi wa mburuu, naguo mũhuanĩre wakĩo watariĩ ta gĩtĩ kĩa ũnene.  Naake Ngai akĩĩra mũndũ ũrĩa wehumbĩĩte nguo ya gataani atĩrĩ, “Thiĩ gatagatĩ ka magũrũ marĩa marĩ rungu rwa ciũmbe iria irĩ mathagu, woe ngundi ya makara me na mwaki marĩa marĩ gatagatĩ ga ciũmbe icio irĩ mathagu, ũthiĩ ũmanyaagie itũũrainĩ.” Naake mũndũ ũcio agĩgĩthiĩ agĩtoonya kuo ndĩmwĩroreire. Ciũmbe icio irĩ mathagu ciarĩ na mwena wa na kĩanda wa Hekaarũ ya Ngai rĩrĩa mũndũ ũcio wehumbĩĩte nguo ya gataani atoonyire. Narĩo itu rĩaiyũire nja ĩrĩa ya na thĩinĩ. Naguo riiri wa MWATHANI ũgĩkĩambata uumĩĩte harĩ ciũmbe icio, ũkĩrũũgama mũromoinĩ wa Hekaarũ, nayo ĩkĩiyũrwo nĩ itu, nayo nja ĩyo ĩkĩiyũra ũtheri wa riiri wa MWATHANI. Na rĩĩrĩ, mũrurumo wa mathagu ma ciũmbe icio irĩ mathagu waiguĩkanaga nginya na kũu nja ya mwena wa nja. Waiguĩkanaga ũhaana ta mũgambo wa Ngai Mwene Hinya Wothe rĩrĩa ekũheana ũhoro. Na rĩrĩa aathire mũndũ ũcio wehumbĩĩte nguo ya gataani akĩmwĩra, “Oya makara ma mwaki marĩa marĩ gatagatĩ ka magũrũ marĩa marĩ gatagatĩ ga ciũmbe icio irĩ mathagu.” Mũndũ ũcio agĩthiĩ akĩrũũgama hakuhĩ na kũgũrũ kũmwe. Nakĩo kĩũmbe kĩmwe gĩacio gĩgĩtambũrũkia guoko gatagatĩinĩ gaacio, gĩkĩoya ngundi ya makara kuuma mwakiinĩ ũcio warĩ o hau gatagatĩ, gĩkĩmanengera mũndũ ũcio wehumbĩĩte nguo ya gataani. Naake mũndũ ũcio akĩoya makara macio akiumagara agĩĩthiĩra. Ciũmbe icio-rĩ, ciarĩ na mooko ta ma mũndũ rungu rwa ithagu o ithagu rĩacio. - Ningĩ ndarora ngĩona magũrũ mana mahaana ta ma ngaari, na moothe nĩmaahaanaine, o kũgũrũ gũkarũũgamania na o kĩũmbe. Magũrũ macio maahenagia o ta mahiga ma goro na mahaanaga ta magũrũ matoonyanĩĩtio na mũkĩgiĩ, kũgũrũ na kũrĩa kũngĩ. Na rĩĩrĩ, ciũmbe icio ciambĩrĩria gũthiĩ na mwena o ũrĩkũ, magũrũ macio maatwaranaga nacio matekwĩgata o na atĩa. Ningĩ na kũrĩa mũtwe warora no nakuo magũrũ maaroraga matekwĩgata magĩthiĩ.  Mĩĩrĩ ya ciũmbe icio, mĩgongo yacio, mooko maacio, magũrũ maacio o na mathagu maacio maiyũire maitho guothe. Na nĩndeiguĩrĩire na matũ maya maakwa magũrũ macio makĩheeo rĩĩtwa magĩĩtwo “Magũrũ marĩa Mathiũrũrũkaga.”  Na rĩĩrĩ, kĩũmbe o kĩũmbe kĩarĩ na moothiũ mana, ũthiũ wa mbere warĩ ta wa ndeegwa,#. Ta wa ndeegwa: Ũguo nĩkũringana na .. Kĩhibirania kiugaga, “Ũthiũ ta wa ciũmbe iria irĩ mathagu (Kerubimu).” wa keerĩ ta wa mũndũ, wa gatatũ ta wa mũrũũthi, na wa kana ta wa rwĩgĩ. Ciũmbe icio nocio ciũmbe iria irĩ muoyo iria ndooneete ndĩ o kũu rũũĩinĩ rwa Kebari. Na rĩĩrĩ, ciũmbe icio irĩ mathagu ikĩũmbũka na igũrũ nĩ geetha ithiĩ, magũrũ macio moombũkanagia nacio. Ningĩ hĩndĩ ĩrĩa ciũmbe icio irĩ mathagu ciatambũrũkia mathagu ithiĩ na igũrũ, magũrũ macio matiatigagwo thĩ, maatwaranaga o nacio. Ciũmbe icio ciarũũgama, namo magũrũ no kũrũũgama marũũgamaga; ciombũka namo magũrũ makoombũkania nacio. Gwekĩkaga ũguo nĩ ũndũ magũrũ macio maatongoragio nĩ ciũmbe icio irĩ mathagu. Thuutha ũcio riiri wa MWATHANI ũgĩkiuma hau mũrangoinĩ wa Hekaarũ ĩyo, ũgĩthiĩ ũkĩũmba igũrũ rĩa ciũmbe icio irĩ mathagu. Nacio ciũmbe icio irĩ mathagu igĩkũnjũra mathagu maacio ikĩũmbũka ikiuma thĩ ndĩciĩroreire, namo magũrũ magĩtwarana nacio. Nacio igĩthiĩ ikĩrũũgama mũromoinĩ wa kĩhingo kĩa mwena wa na irathĩro wa Hekaarũ ya MWATHANI na riiri wa MWATHANI warĩ o igũrũ rĩa ciũmbe icio irĩ mathagu. Icio nocio ciũmbe iria irĩ muoyo ndooneete irĩ rungu rwa Ngai wa Isiraeli o kũu rũũĩinĩ rwa Kebari, na ndaciona ngĩkĩmenya atĩ nocio ciũmbe iria irĩ mathagu. Kĩũmbe o kĩũmbe kĩarĩ na moothiũ mana, mathagu mana o na mooko mahaana ta ma mũndũ rungu wa mathagu maakĩo. Na rĩĩrĩ, moothiũ maacio maahaanaga o ta ũrĩa ndamooneete ndĩ kũu rũũĩinĩ rwa Kebari. Na kĩũmbe o kĩũmbe gĩathiaga kĩroreete mbere gĩtekwĩhũgũra.