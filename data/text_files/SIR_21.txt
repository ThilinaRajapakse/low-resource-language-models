 Wĩhia Mwana wakwa, nĩ wĩhĩĩtie? Ndũkaaneehie rĩngĩ, na ũhooe woherwo meehia marĩa wĩkĩĩte. Ũrĩra meehia ta ũrĩa ũngĩũrĩra nyoka, amu ũngĩmakuhĩrĩria nĩmegũkũrũma. Magego maamo mahaana ta ma mũrũũthi; na nĩmathũũkangagia mĩoyo ya andũ. Kwaga gwathĩka gũtariĩ ta rũhiũ rwa njora, harĩa gwatema hatihonaga.  Haaro na ngũĩ nĩciitangaga ũtonga, ũguo nĩguo nyũmba ya mũndũ mwĩtĩi ĩharaganaga.   Mahooya ma mũthĩĩni moimaga kanua gaake magakinya matũinĩ ma Ngai, narĩo ituĩro rĩake rĩgagĩũka o narua.  Mũndũ ũrĩa ũthũire kũrutwo mahĩtia nĩehagia, no mũndũ ũrĩa ũheaga Mwathani gĩtĩĩo nĩeriraga ngoroinĩ yake.  Mũndũ wĩ mĩario ya hinya amenyekaga arĩ o kũraaya, no mũndũ mũũgĩ angĩtindirũka mĩarioinĩ nĩamenyaga.  Mũndũ ũrĩa wakaga nyũmba yake na mbeeca cia andũ arĩa angĩ ahaana ta mũndũ ũrĩa ũũnganagia mahiga ma gwaka mbĩĩrĩra yake.  Ũũngano wa andũ arĩa mataathĩkaga ũtariĩ ta kĩrũndo kĩa ngũ gĩcookanĩrĩirio, na oothe makaahĩa hamwe. Njĩra ĩrĩa eehia mageragĩra nĩnyorokie wega, no ĩmaroragia irima rĩa kwa akuũ. Ũũgĩ na ũrimũ Mũndũ ũrĩa ũhingagia ũrĩa watho uugaga nĩenyiitaga meciiriainĩ maake, na ũũgĩ nĩguo wonanagia ũhei Mwathani gĩtĩĩo. Mũndũ ũtarĩ mũũgĩ ndangĩthoomithĩka, no nĩkũrĩ ũũgĩ ũtuuragia ngoro. Ũmenyi wa mũndũ mũũgĩ ũtariĩ ta rũũĩ rũiyũru, na mataaro maake mahaana ta maaĩ ma gĩthima kĩratherera.  Meciiria ma mũndũ mũkĩĩgu matariĩ ta nyũngũ nguũ, matirĩ ũmenyi mangĩnyiitĩra.  Mũndũ wĩ na ũũgĩ aangĩigua mĩario ya ũũgĩ, nĩamĩkenagĩra na ĩgakĩmũtongoria o na maũndũinĩ mangĩ. No kĩrimũ kĩngĩmĩigua nĩkĩmĩmenaga, na gĩkageria kwĩriganĩria ũhoro wayo o narua. Gũthikĩrĩria mĩario ya kĩrimũ nĩ ta gũkuua mũrigo wĩ rũgendoinĩ, no nĩ ũndũ wa gĩkeno gũthikĩrĩria mũndũ mũũgĩ akĩaria. Andũ magomanĩĩte mathikagĩrĩria mĩario ya mũndũ mũũgĩ, na ciugo ciake magacinyiita na kinyi.  Ũũgĩ harĩ kĩrimũ nĩ ta nyũmba yanangĩkĩĩte, na mĩario ĩtarĩ mĩkinyanĩru ĩkoragwo arĩ yo ũũgĩ wa kĩrimũ. Harĩ kĩrimũ ũũgĩ ũkoragwo ũtariĩ ta mabĩngũ makĩoheete magũrũ, o na ta mĩnyororo ĩkĩoheete guoko gwakĩo kwa ũrĩo. Kĩrimũ gĩthekaga kĩanĩrĩire, no mũndũ mũũgĩ athekaga kahora. Harĩ mũndũ mũũgĩ gĩthoomo gĩkoragwo gĩtariĩ ta mathaga ma thahabu, gĩkoragwo gĩtariĩ ta ithaga rĩa bangiri ya guoko kwa ũrĩo. Mũndũ mũkĩĩgu ahiũhaga gũtoonya nyũmba, no mũndũ mũũgĩ aambaga kũrũũgama nja na gĩtĩĩo. Mũndũ mũkĩĩgu acũũthagĩrĩria nyũmba kwa mũndũ e mũrangoinĩ, no mũndũ mũũgĩ aikaraga nja. Nĩ mũtugo mũũru mũndũ e mũrangoinĩ gũthikĩrĩria mĩario ya andũ. Mũndũ mũũgĩ nĩaiguaga thoni gwĩka ũguo.  Andũ a mũhuuhu maaragia ũhoro wa maũndũ matamakoniĩ.#. Ũhoro ũrĩa ũrĩ kamũhariinĩ gaaka ti mũtaũku thĩinĩ wa Kĩngiriki. No andũ oogĩ nĩmabaaragĩrĩra ũrĩa maaragia. Irimũ ciaragia o ũndũ ũrĩa woka meciiriainĩ maacio, no andũ oogĩ maambaga gwĩciiria matanaaria.  Rĩrĩa mũndũ ũtarĩ na ũngai ekũruma thũ yake, akoragwo akĩĩruma we mwene.  Mũndũ ũrĩa wĩ njuukũ ethũũkagia we mwene, na amenagwo nĩ andũ oothe arĩa mamũkuhĩrĩirie.