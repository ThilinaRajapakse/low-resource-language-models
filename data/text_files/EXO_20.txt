 Maathani Marĩa Ikũmi (Gũco .-) Naake Ngai akĩaria ciugo ici akiuga atĩrĩ, “Nĩ niĩ MWATHANI Ngai waku ũrĩa wakũrutire bũrũri wa Misiri, uume nyũmbainĩ ya ũkombo. “Ndũkaanathaathaiye ngai ingĩ tiga niĩ.  “Ndũkaanethondekere mĩhianano ya kĩndũ o gĩothe kĩrĩ kũrĩa igũrũ, kana kĩrĩ gũũkũ thĩ, kana kĩrĩ maaĩinĩ marĩa me rungu rwa thĩ.  Ndũkaanainamĩrĩre mũhianano o wothe o na kana ũũthaathaiye, nĩ amu niĩ MWATHANI Ngai waku ndĩ Ngai ũteendeete kũigananio na ngai ĩngĩ. Nĩherithagia arĩa mathũire, o na ciana ciao, o nginya rũciaro rwa gatatũ na rwa kana. Ningĩ nĩnjiguagĩra andũ ngiri na ngiri tha arĩa manyendeete na makaigua maathani maakwa.  “Ndũkaanagwete rĩĩtwa rĩakwa na itherũ nĩ gũkorwo niĩ MWATHANI Ngai waku nĩherithagia mũndũ o wothe ũgwetaga rĩĩtwa rĩakwa na itherũ.  “Menyagĩrĩra mũthenya wa Thabatũ ũwamũrage.  Rutaga wĩra waku wothe mĩthenya ĩtandatũ. Mũthenya wa mũgwanja nĩ mũthenya wa kũhuurũka ũrĩa wamũrĩirwo MWATHANI Ngai waku. Mũthenya ũcio ndũkaanarute wĩra wee mwene, mũũrũguo, mwarĩguo, ndungata yaku ya mũndũ mũrũme kana ya mũndũ wa nja, ũhiũ waku, o na kana mũgeni ũrĩa ũrĩ gwaku mũciĩ.  Amu niĩ MWATHANI, ndoombire igũrũ, thĩ, iria rĩrĩa inene, o na indo ciothe iria irĩ kuo mĩthenya ĩtandatũ, no mũthenya wa mũgwanja ngĩhuurũka. Kwoguo niĩ MWATHANI, nĩndaraathimire mũthenya ũcio wa Thabatũ ngĩwamũra.  “Tĩĩa thooguo na maitũguo, nĩ geetha ũtũũre matukũ maingĩ bũrũri ũrĩa niĩ, MWATHANI Ngai waku, ngũkũhe.  “Ndũkaanooragane.  “Ndũkaanatharanie.  “Ndũkaanaiye.  “Ndũkaanaigĩrĩre mũndũ ũrĩa ũngĩ kĩgeenyo.  “Ndũkaanerirĩrie nyũmba ya mũndũ ũrĩa ũngĩ, o na ndũkaanerirĩrie mũtumia wake, ndungata yake ya mũndũ mũrũme kana ya mũndũ wa nja, ndeegwa yake, ndigiri yake, kana o kĩndũ gĩake o gĩothe.” Andũ gwĩtigĩra (Gũco .-)  Rĩrĩa andũ maiguire marurumĩ, heni na mũgambo wa tũrumbeeta, na makĩona kĩrĩma kĩu gĩgĩtooga, magĩĩtigĩra na makĩinaina. Magĩkĩrũũgama o haraaya makĩĩra Musa atĩrĩ, “Aria na ithuĩ arĩ we na nĩtũkũigua; reke Ngai atige kwaria na ithuĩ tũtigaakue.” Naake Musa akĩmacookeria atĩrĩ, “Tigaai gwĩtigĩra; amu Ngai ookĩĩte o kũmũgeria, na gũtũma mũthiĩ na mbere kũmwathĩkĩra nĩ geetha mũtikaae kwĩhia.” Nao andũ magĩthiĩ na mbere kũrũũgama o haraaya, na no Musa wathiire hakuhĩ na itu rĩu itumanu harĩa Ngai aarĩ. Mawatho makoniĩ igongoona cia magongoona Ningĩ MWATHANI agĩatha Musa eere andũ a Isiraeli atĩrĩ: Inyuĩ eene nĩmweyonera atĩ nĩndamwarĩria ndĩ igũrũ matuinĩ. Mũtikaanethondekere ngai ingĩ cia betha o na kana cia thahabu cia gũthaathayanĩrio na niĩ. Thondekeraai kĩgongoona mũgĩake na tĩĩri na igũrũ rĩakĩo mũrute ng'ondu na ng'ombe cianyu irĩ magongoona ma njino na thaayũ. Handũ o hoothe harĩa ndĩrĩmũamũragĩra hatuĩke ha gũũthaathayagĩria, hau nĩ ho ndĩrĩũkaga ngamũraathima.  Mũngĩthondekera kĩgongoona kĩa mahiga-rĩ, mũtikaanagĩake na mahiga ma gũacũhio, amu mwamacũhia na mũcumaarĩ mũtingĩnjakĩra kĩgongoona namo. Ningĩ mũtikaananjakĩre kĩgongoona kĩrĩ na ngathĩ, mũngĩgeeka ũguo nĩmũkeeyonania njaga mũkĩhaica ngathĩ icio.