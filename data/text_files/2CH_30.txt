 Kũhaarĩrĩria gũkũngũĩra Bathaka - Na rĩĩrĩ, andũ matiakoreetwo makũngũĩire Bathaka mweri wa mbere, o ta ũrĩa kwagĩrĩire, tondũ gũtiakoreetwo na athĩnjĩri Ngai a kũigana methereetie magathirwo nĩ thaahu. Ningĩ andũ nao matiakoreetwo moonganĩĩte Jerusalemu kwa ũingĩ. Nĩ ũndũ ũcio Hezekia na njaama ciake, na andũ oothe a Jerusalemu makĩrĩĩkanĩra makũngũĩre Bathaka mweriinĩ wa keerĩ. Naake mũthamaki agĩgĩtũmanĩra andũ oothe a Isiraeli na a Juda. Agĩcooka akĩandĩkĩra andũ a mũhĩrĩga wa Efiraimu na wa Manase marũa, mooke Jerusalemu o nao makũngũĩre thigũkũ ya Bathaka nĩ ũndũ wa gĩtĩĩo kĩa MWATHANI Ngai wa Isiraeli. Naguo mũbango ũcio ũkĩonwo wĩ mwega nĩ mũthamaki na andũ acio oothe. Nĩ ũndũ ũcio, magĩkĩrĩĩkanĩra meete Aisiraeli oothe kuuma Dani na mwena wa rũgongo nginya Beerisheba na mwena wa kĩanda. Maameetire moongane Jerusalemu na ũingĩ gũkĩra mahinda ma mbere nĩguo makũngũĩre thigũkũ ya Bathaka o ta ũrĩa watho woigĩĩte. Kwoguo arekio makiumagara magĩthiĩ bũrũriinĩ wothe wa Juda na wa Isiraeli o ta ũrĩa maathĩĩtwo nĩ mũthamaki na njaama ciake mageeke. Ĩno nĩ yo ndũmĩrĩri ĩrĩa maatũmĩĩtwo nayo: “Andũ a Isiraeli, nĩmũhonokeete kuuma mookoinĩ ma Aasiria. Rĩu cookereraai MWATHANI Ngai wa Aburahamu, Isaaka, na Jakubu, naake nĩekũmũcookerera. Mũtikahaane ta maithe maanyu o na kana aariũ a ithe wanyu Aisiraeli, arĩa maaregire gwathĩkĩra MWATHANI Ngai wao. Nĩmwĩyoneire ũrĩa amaherithĩĩtie atekũmacaaĩra. Mũtikoomie mĩtwe ta o, athĩkĩraai MWATHANI. Ũkaai Jerusalemu Hekaarũinĩ ĩrĩa MWATHANI Ngai wanyu atuĩte theru tene na tene, mũmũthaathaiye nĩguo ndagaacooke kũmũraakarĩra rĩngĩ. Mũngĩcookerera MWATHANI, arĩa maanyiitire aariũ a ithe wanyu mĩgwate mahota kũmaiguĩra tha mamarekererie mainũke. MWATHANI Ngai wanyu nĩ mwega na nĩ mũigua tha, nĩ ũndũ ũcio mũngĩmũcookerera, naake nĩekũmwamũkĩra.” Na rĩĩrĩ, arekio acio magĩthiĩ kũu matũũrainĩ moothe ma mũhĩrĩga wa Efiraimu na wa Manase, o na nginya rũgongo rũrĩa mũhĩrĩga wa Zebuluni watũũraga. Nao andũ makĩmathekerera na makĩmanyũrũria. No o na kwahaana ũguo, nĩkwarĩ na andũ amwe a kuuma mũhĩrĩga wa Asheri, Manase, na wa Zebuluni, arĩa meetĩkĩrire gũthiĩ Jerusalemu. O na ningĩ Ngai nĩatũmire andũ a Juda maiguanĩre gwathĩkĩra uuge wake, wa mũthamaki, na wa njaama cia mũthamaki. Thigũkũ ya Bathaka gũkũngũĩrwo Na rĩĩrĩ, kũu Jerusalemu gũkĩũngana andũ aingĩ mũno mweri wa keerĩ, nĩguo makũngũĩre Thigũkũ ya Mĩgate Ĩtarĩ Mĩĩkĩre Ndaawa ya Kũimbia. Nao makĩruta igongoona iria ciarĩ kũu Jerusalemu iria ciarutagĩrwo magongoona na ciacinagĩrwo ũbaani, magĩthiĩ magĩcite gĩtuambainĩ gĩa Kidironi. Naguo mũthenya wa ikũmi na ĩna wa mweri wa keerĩ magĩthĩnja tũtũrũme twa Bathaka. Nao athĩnjĩri Ngai na Alawii arĩa mateethereetie magathirwo nĩ thaahu, magĩconoka mũno. Nao makĩyamũrĩra MWATHANI nĩguo o nao mahotage kũruta magongoona ma njino Hekaarũinĩ. Nao andũ makĩrũũgama o andũ handũ haao kũu Hekaarũinĩ o ta ũrĩa Musa ndungata ya Ngai aathanĩĩte wathoinĩ. Nao Alawii makĩnengereria athĩnjĩri Ngai thakame, nao makĩminjaminjĩria kĩgongoona. Tondũ andũ aingĩ matiethereetie magathirwo nĩ thaahu, matingĩathĩnjire tũtũrũme twa Bathaka. Alawii nĩ o maarutire wĩra ũcio handũ haao na makĩamũrĩra MWATHANI tũtũrũme tũu. O na andũ arĩa moimĩĩte mĩhĩrĩgainĩ ya Efiraimu, Manase, Isakaru, na Zebuluni, matiethereetie magathirwo nĩ thaahu, no o na mahaana ũguo nĩmaarĩire Bathaka. Kwoguo mũthamaki Hezekia akĩmahoera oothe na ihooya rĩĩrĩ: “MWATHANI Ngai wa maithe maitũ, ndagũthaitha, wohere arĩa oothe, maragũthaathaiya na ngoro yothe, o na gũtuĩka matiĩthereetie magathirwo nĩ thaahu.” Naake MWATHANI akĩigua ihooya rĩa Hezekia, akĩiguĩra andũ aake tha. Na rĩĩrĩ, handũ ha mĩthenya mũgwanja, andũ oothe arĩa moonganĩĩte Jerusalemu, magĩkũngũĩra Thigũkũ ya Mĩgate Ĩtarĩ Mĩĩkĩre Ndaawa ya Kũimbia marĩ na gĩkeno kĩnene. Na rĩĩrĩ, athĩnjĩri Ngai na Alawii nĩmagoocaga MWATHANI na hinya wao wothe mũthenya o mũthenya. Naake Hezekia akĩgaathĩrĩria Alawii nĩ ũndũ wa ũrĩa maatongoririe igongoona rĩu rĩa gũthaathaiya MWATHANI wega. Andũ gũthiĩ na mbere gũkũngũĩra thigũkũ ya Bathaka Nao andũ magĩkũngũĩra thigũkũ ĩyo mĩthenya mũgwanja, makĩrutaga magongoona ma thaayũ, na magĩcookagĩria MWATHANI Ngai wa maithe maao ngaatho. Nayo mĩthenya ĩyo yathira, andũ makĩiguithanĩria atĩ mathiĩ na mbere gũkũngũĩra thigũkũ ĩyo ya Bathaka mĩthenya ĩngĩ mũgwanja. Nao magĩkĩmĩkũngũĩra me na gĩkeno kĩnene. Mũthamaki Hezekia nĩwe waheanĩĩte ndeegwa ngiri ĩmwe (,), na ndũrũme ngiri mũgwanja (,) nĩguo andũ acio marute magongoona. Nacio njaama ciaheanĩĩte ndeegwa ngiri ĩmwe (,) na ndũrũme ngiri ikũmi (,). Nao athĩnjĩri Ngai magĩĩtheria kwa ũingĩ. Nao andũ oothe a Juda, athĩnjĩri Ngai na Alawii, o na arĩa oothe moimĩĩte Isiraeli magĩkena mũno. Ningĩ o nao andũ a ndũũrĩrĩ arĩa maatũũraga Isiraeli na Juda, magĩkenanĩra nao. Gũgĩkĩgĩa gĩkeno kĩnene mũno kũu Jerusalemu. Tondũ kuuma o mahinda ma mũthamaki Solomoni, mũrũ wa Daudi, gũtiakoreetwo kuonekeete ũndũ ta ũcio kũu Jerusalemu. Nao athĩnjĩri Ngai na Alawii, makĩraathima andũ, naake Ngai arĩ gwake igũrũ akĩigua mahooya maao, akĩmeetĩkĩra.