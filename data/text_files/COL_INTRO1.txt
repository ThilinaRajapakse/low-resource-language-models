Gũtaarĩria Marũa ma Paũlũ kũrĩ Akolosai maandĩkĩirwo kanitha warĩ itũũrainĩ rĩa Kolosai, bũrũriinĩ wa Asia Niini mwena wa irathĩro wa Efeso. Paũlũ nĩarũmbũyagia kanitha ũyũ, o na gũtuĩka ti we mwene wa wambĩrĩirie. Nĩatũmaga aruti wĩra kuo moimĩĩte itũũrainĩ rĩa Efeso, rĩrĩa rĩarĩ itũũra inene rĩa bũrũri wa Asia ũrĩa wathagwo nĩ Aroma. Paũlũ nĩamenyeete atĩ thĩinĩ wa kanitha wa Kolosai nĩkwarĩ na arutani a maheeni arĩa meeraga andũ atĩ no mũhaka mũndũ aangĩathaathairie “maroho marĩa maathanaga na magathamaka.” Ningĩ arutani acio nĩmoigaga atĩ, no mũhaka mũndũ arũmĩrĩre mĩtugo ya ndũire ta kũrua na kũmenyerera mawatho makoniĩ ũhoro wa irio na maũndũ mangĩ ta macio. Paũlũ aandĩkire ndũmĩrĩri ĩno ya ũhoro wa Ũkristiano ũrĩa wa ma nĩguo oonanie atĩ moorutani macio maarĩ ma maheeni. Ũndũ ũrĩa wa bata mũno ũrĩa eerĩĩte arutani acio a maheeni nĩ atĩ Jesũ Kristũ e na hinya wa kũhonokia andũ kũna. Kwoguo, mawĩtĩkio macio mangĩ na mĩtugo nĩyagũtũma andũ maraihĩrĩrie Jesũ. Ngai akĩũmba thĩ aahũthĩrire Kristũ na aramĩcookanĩrĩria harĩ we ahũthĩrĩĩte o Kristũ. Thĩ ĩtangĩkorwo ĩ kĩndũ kĩmwe na Kristũ ndĩrĩ hingo ĩngĩgĩa na mwĩhoko wa ũhonokio. Paũlũ nĩacookeete akonania ũhoro ũrĩa ũrutani ũyũ mũnene ũhuutainie na mũikarĩre wa andũ arĩa meetĩkĩĩtie. Nĩ wega kũmenya atĩ Tukiko, ũrĩa watwarire marũa maya ma Paũlũ Kolosai, aathiire hamwe na Onesimo ngombo ĩrĩa yatũmire Paũlũ aandĩkĩre Filemona marũa. Maũndũ marĩa marĩ marũainĩ maya Gũtaarĩria .- Mũhianĩre wa Kristũ na wĩra wake .--. Muoyo mwerũ thĩinĩ wa Kristũ .--. Kũrĩĩkia .-