 Thuutha ũcio, mũndũ ũcio akĩndwara gatagatĩ ka Hekaarũ, o Handũ Harĩa Hatheru. Agĩthima gacĩra karĩa kaageragĩrwo gũgĩthiio ho, na kaarĩ na ũraihu wa mita ithatũ, na wariĩ wa mita ithaano. Ũtungu wa thingo iria ciarĩ mĩena yerĩ yako warĩ mita igĩrĩ na nuthu. Kanyũmba karĩa kaarĩ hau gatagatĩ ka Hekaarũ kaarĩ na ũraihu wa mita mĩrongo ĩĩrĩ na wariĩ wa mita ikũmi. Agĩcooka agĩthiĩ kanyũmba ka na thĩiniĩ biũ, agĩthima gacĩra karĩa gaathiaga ho. Kaarĩ ka mita ĩmwe ũraihu na wariĩ warĩ mita ithatũ. Thingo iria ciarĩ mĩena yerĩ yako ciarĩ na ũtungu wa mita ithatũ na nuthu. Agĩcooka agĩthima kanyũmba ko keene, nako kaarĩ ka ũraihu wa mita ikũmi o mwena. Kanyũmba kau kaarĩ mbere biũ ya Hekaarũ. Agĩkĩnjĩĩra atĩrĩ, “Haaha nĩ ho Handũ Harĩa Hatheru Mũno.” Tũnyũmba tũrĩa twakĩĩtwo tũgwataine na thingo cia Hekaarũ Mũndũ ũcio agĩcooka agĩthima ũtungu wa rũthingo rwa na thĩinĩ rwa mwako wa Hekaarũ, naguo warĩ mita ithatũ. Na rĩĩrĩ, gũtwarana na rũthingo rũu, gũthiũrũrũka Hekaarũ yothe kwarĩ na tũnyũmba twa wariĩ wa mita igĩrĩ. Tũnyũmba tũu twa mĩenainĩ twarĩ twa ngoroba ithatũ. Ngoroba o ngoroba yarĩ na tũnyũmba mĩrongo ĩtatũ. Rũthingo rwa na nja rwa Hekaarũ rwathiaga o rũgĩcekehaga ngoroba o ngoroba, ngorobainĩ ya igũrũ rwarĩ rũceke gũkĩra ya keerĩ, nĩ geetha tũnyũmba tũu tũtiirĩrĩrwo nĩ rũthingo rũu o na tũtanyiitithanĩĩtio naruo. Thingo cia Hekaarũ kuuma mwena wa na nja cionekaga irĩ cia ũtungu ũiganaine kuuma thĩ nginya igũrũ. Rũthingo rwa na nja rwa Hekaarũ, mwena wa na nja wa tũnyũmba nĩrwakĩrĩirwo ngathĩ igĩrĩ njariĩ nĩ geetha andũ mahotage kwambata kuuma ngoroba ya thĩ magathiĩ ya keerĩ o na ya gatatũ.#. Mũhari ũyũ maandĩkoinĩ ma Kĩhibirania ti mũtaũku wega. -Rũthingo rwa na nja rwa tũnyũmba tũu rwarĩ na ũtungu wa mita igĩrĩ na nuthu. Ningĩ kwarĩ na mũromo ũmwe wa gũtoonya tũnyũmba tũrĩa twarĩ na mwena wa rũgongo wa Hekaarũ, na ũngĩ ũmwe wa gũtoonya tũnyũmba tũrĩa twarĩ na mwena wa kĩanda. Ngĩcooka ngĩona atĩ kwarĩ na beranda yarĩ na wariĩ wa mita igĩrĩ na nuthu yathiũrũrũkĩirie Hekaarũ yothe. Beranda ĩyo yarĩ mita ithatũ kuuma thĩ, na nĩyaigananĩirie na mũthingi wa tũnyũmba tũrĩa twarĩ thingoinĩ cia Hekaarũ. Gatagatĩ ka beranda na nyũmba iria ciahũthagĩrwo nĩ athĩnjĩri Ngai haarĩ na handũ haarĩ ũtheri ha wariĩ wa mita ikũmi haathiũrũrũkĩirie Hekaarũ. Nyũmba ĩrĩa yarĩ mwena wa ithũĩro wa Hekaarũ Mũthiainĩ wa handũ hau haarĩ ũtheri kwerekera mwena wa ithũĩro wa Hekaarũ, haarĩ na nyũmba ya ũraihu wa mita mĩrongo ĩna na ithaano, na wariĩ wa mita mĩrongo ĩtatũ na ithaano. Thingo ciayo ciothe ciarĩ na ũtungu wa mita igĩrĩ na nuthu. Ithimi cia Hekaarũ yo nyene Mũndũ ũcio agĩcooka agĩthima mwena wa nja wa Hekaarũ, ũraihu warĩ mita mĩrongo ĩtaano. Kuuma mwena wa na thuutha wa Hekaarũ, gũtuĩkanĩria handũ harĩa haarĩ ũtheri, kinya mwena wa ithũĩro wa Hekaarũ, o naguo warĩ na ũraihu wa mita mĩrongo ĩtaano. Wariĩ wa na mbere wa Hekaarũ, hamwe na wa handũ harĩa haarĩ ũtheri harĩa haarĩ mĩena yerĩ ya Hekaarũ, o naguo warĩ mita mĩrongo ĩtaano. Ningĩ agĩthima ũraihu wa nyũmba ĩrĩa yarĩ mwena wa ithũĩro na beranda ciayo cia mĩena yerĩ, naguo warĩ mita mĩrongo ĩtaano. Mwako wa Hekaarũ guo mwene Kanyũmba ka mũromoinĩ wa Hekaarũ, Handũ Harĩa Hatheru, o na Harĩa Hatheru Mũno, thingo ciacio ciagemeetio na mbaaũ kuuma o thĩ nginya ndiricainĩ. Ndirica icio nĩciahotaga kũhumbĩrwo. Thingo cia Hekaarũ mwena wa na thĩinĩ kuuma thĩ nginya igũrũ wa mĩrango guothe ciagemeetio na mĩcoro ya gwacũhio ya mĩtĩ ya mĩkĩndũ o na ya ciũmbe iria irĩ mathagu. O mũcoro wa mũkĩndũ watigithũkanĩĩtio na ũrĩa ũngĩ nĩ mũcoro wa ciũmbe icio irĩ mathagu. O nayo ya ciũmbe icio irĩ mathagu yatigithũkanĩĩtio nĩ mĩcoro ya mĩkĩndũ. Ciũmbe icio irĩ mathagu, o kĩũmbe kĩarĩ na moothiũ meerĩ: ũthiũ wa mũndũ waroreete mũkĩndũ wa mwena ũmwe, naguo wa mũrũũthi ũkarora mũkĩndũ wa mwena ũrĩa ũngĩ. Ũguo nĩguo thingo ciothe cia Hekaarũ ciagemeetio, kuuma thĩ kinya igũrũ wa mĩrango. Buremu cia mĩrango ya Handũ Harĩa Hatheru ciarĩ cia thikwea. Kĩgongoona kĩrĩa gĩakĩĩtwo na mbaaũ Hau mbere ya mũrango wa gũtoonya Handũ Harĩa Hatheru haarĩ na mwako wahaanaga kĩgongoona gĩakĩĩtwo na mbaaũ. Kĩgongoona kĩu kĩarĩ na kĩrũũgamo kĩa mita ĩmwe na nuthu, na wariĩ wa mita ĩmwe. Itugĩ ciakĩo cia koona, gĩtina gĩakĩo, na mĩena yakĩo ciakĩĩtwo na mbaaũ. Mũndũ ũcio agĩkĩnjĩĩra atĩrĩ, “Ĩno nĩ yo meetha ĩrĩa ĩkoragwo mbere ya MWATHANI.” Mĩrango Nĩkwarĩ na mĩrango ĩĩrĩ, ũmwe wa kũingĩra Handũ Harĩa Hatheru, na ũngĩ wa kũingĩra Harĩa Hatheru Mũno. Mĩrango ĩyo, o mũrango, wathondekeetwo na mĩrango ĩĩrĩ, yahingũkaga na gatagatĩ. Mĩcoro ya mĩtĩ ya mĩkĩndũ na ya ciũmbe iria irĩ mathagu ya gũkarwo yagemeetie mĩrango ya Handũ Harĩa Hatheru, o ta ũrĩa yagemeetie thingo. Mwena wa nja wa mũrango wa kanyũmba ka mũromoinĩ wahumbĩrĩĩtwo na kĩbaaũ kĩnene. Thingo cia mĩena yothe ya kanyũmba kau ciarĩ na ndirica na ciagemeetio na mĩcoro ya mĩtĩ ya mĩkĩndũ.