 Paũlũ na atũmwo a maheeni Naarĩ korwo no mũũthikĩrĩrie o na hĩndĩ ĩrĩa ndĩ mũkĩĩgu haniini. Ndamũthaitha thikĩrĩriai! Niĩ-rĩ, ndĩ na ũiru nĩ ũndũ wanyu, ũiru uumĩĩte kwĩ Ngai, inyuĩ mũhaana mũirĩĩtu thingi ũrĩa ndeerĩire mũndũ ũmwe nĩguo amũhikie, na nĩ we Jesũ Kristũ.  No nĩndĩretigĩra atĩ hiihi mwahota kũheenio, o ta ũrĩa nyoka yaheenirie Hawa na maheeni maayo ma wara, nĩguo mũthũũkio meciiria nĩ geetha mũtige kwĩrutĩra ũrĩa mwĩrutĩire Kristũ. Tondũ nĩmwĩtĩkagĩra mũkeneete mũndũ o wothe ũrĩa ũngĩũka kũmũhunjĩria ũhoro wa Jesũ ũngĩ tiga ũrĩa twamũhunjĩirie, na nĩmwetĩkĩrire roho ũngĩ na ũhoro ũngĩ, ũtahaanaine na Roho kana ũhoro ũrĩa mwega ũrĩa mwaiguire kuuma kũrĩ ithuĩ! Niĩ ndigwĩciiria atĩ nĩharĩ ũndũ o na ũmwe ũrĩ na acio mũreeta “Atũmwo” itarĩ naguo! O na angĩkorwo ha ũhoro wa kwaria nĩkwĩĩga njĩgaga-rĩ, ũguo tiguo haana ũhoroinĩ wa ũũgĩ; ũguo nĩtũmuoneetie maũndũinĩ moothe rĩrĩa tũkoretwo na inyuĩ. Hĩndĩ ĩrĩa ndamũhunjagĩria Ũhoro ũrĩa Mwega wa Ngai-rĩ, niĩ ndirĩ kĩndũ ndamwĩtagia; ndenyiihirie nĩguo inyuĩ mũtuĩke andũ a bata. Hiihi ũguo ndeekire nĩ mahĩtia? Ningĩ-rĩ, hĩndĩ ĩrĩa ndamũtungataga ndaheagwo ũteithio nĩ makanitha marĩa mangĩ. Ũguo nĩkuuga atĩ nĩkũmaiya ndamaiyaga nĩguo ndĩmũteithie.  Ningĩ hĩndĩ ĩrĩa twarĩ na inyuĩ-rĩ, ndaagĩa na thĩĩna ndiathĩĩnirie mũndũ o na ũmwe nĩ tondũ aariũ na aarĩ a Ithe witũ arĩa moimĩĩte Makedonia nĩmaaheire indo cia kũigana. Nĩndageririe mũno ndikaae gũtuĩka wa gũthĩĩnia mũndũ o na ũmwe, na no ngũthiĩ na mbere kũgeria! Ngũmwĩra atĩrĩ, andũ a Akaia matingĩtũma ndige kwĩraha, amu nĩnjũũĩ na ma atĩ ũhoro wa ma wa Kristũ nĩũkoragwo hamwe na niĩ. Kĩrĩa gĩatũma njuge ũguo nĩ kĩĩ? Hiihi nĩgũtuĩka atĩ ndimwendeete? Ngai nĩoĩ atĩ nĩndĩmwendeete! Niĩ ngũthiĩ o na mbere gwĩka ũrĩa njĩkaga nĩ geetha andũ arĩa macaragia kamweke ga gũtuĩka atĩ tũrutaga wĩra ũmwe nao ndĩmaagithie kamweke kau. Andũ ta acio nĩ atũmwo a maheeni arĩa maheenanagia na wĩra wao metuĩte atũmwo a Kristũ. Ũcio-rĩ, ti ũndũ wa kũũmakia tondũ o na Caitaani nĩetuaga mũraika wa ũtheri! Kwoguo ti ũndũ mũnene ngombo ciake igĩĩtua ngombo cia ũthingu. Marigĩrĩrioinĩ nĩmakaagĩa na kĩrĩa kĩringaine na ciĩko ciao. Paũlũ gũthĩĩnĩka ta mũtũmwo Nĩngũcookera o rĩngĩ atĩrĩ: gũtirĩ mũndũ wagĩrĩirwo nĩgwĩciiria atĩ ndĩ mũkĩĩgu. No angĩkorwo nĩmũgwĩciiria atĩ ndĩ mũkĩĩgu-rĩ, njĩtĩkĩriai o ro ũguo haana nĩguo o na niĩ ndĩrahe haniini. Atĩrĩĩrĩ, ũhoroinĩ ũyũ wa kwĩraha-rĩ, ndiraaria ta ũrĩa Ngai angĩenda njarie; no ndĩraaria ta kĩrimũ, na tondũ andũ aingĩ nĩmeerahaga nĩ ũndũ wa indo cia thĩ, o na niĩ to ndĩkĩĩrahe. Inyuĩ mũrĩ oogĩ mũno, na kwoguo nĩmwamũkagĩra irimũ na gĩkeno! Inyuĩ-rĩ, nĩmũkiragĩrĩria mũndũ ũrĩa ũkũmũtua ngombo ciake kana ũkũrĩa indo cianyu, kana ũkũmũtwarĩrĩria, kana akeenenehia kana akamũhũũra. Nĩngũconoka ngiuga atĩ tũtionekaga twĩ na hinya wa gwĩka ũguo. Ngwaria ta kĩrimũ njuge atĩ ũrĩa mũndũ ũngĩ ekwĩraha nĩ ũndũ waguo, o na niĩ no ndĩrahe nĩ ũndũ waguo. Angĩkorwo o nĩ Ayahudi, o na niĩ ndĩ Mũyahudi. Angĩkorwo o nĩ Aisiraeli, o na niĩ ndĩ Mũisiraeli. Angĩkorwo o nĩ a njiarwa cia Aburahamu, o na niĩ ndĩ wa rũciaro rwa Aburahamu.  Angĩkorwo o nĩ ndungata cia Kristũ, niĩ ndĩ ndungata njega makĩria. Hiihi mũraigua ta ndĩ mũgũrũku, no ndĩ ndungata njega kũmakĩra, amu ndanarutithio wĩra mũritũ, na ndanoohwo maita maingĩ kũmakĩra, na ndanahũũrwo iboko maita matangĩtarĩka na o na maita maingĩ ndanakuhĩrĩria gũkua!  Ayahudi nĩmaahũũrire maita mataano iboko mĩrongo ĩtatũ na kenda.  Aroma nĩmahũũrire na iboko maita matatũ, na nĩhũũrĩĩtwo na mahiga riita rĩmwe. Ndanathũũkĩrwo nĩ meeri maita matatũ. Na hĩndĩ ĩmwe nĩnjikarĩĩte iriainĩ mathaa mĩrongo ĩĩrĩ na mana.  Ndanathiĩ ng'endo cia magũrũ na igakorwo irĩ na mĩtino mĩingĩ ya njũũĩ nene, ya atuunyani, ya andũ aitũ Ayahudi o na andũ a Ndũũrĩrĩ; na ya gũkorwo mĩciĩinĩ mĩnene o na kũrĩa gũtarĩ mĩciĩ, ya iriainĩ o na ya kuuma kũrĩ aariũ na aarĩ a Ithe witũ a maheeni. Ndanaruta mawĩra maritũ mũno na ngaaga gũkoma matukũ maingĩ; ndanakorwo na ng'aragu na nyoota; ndanaikara hehoinĩ itarĩ na irio kana maaĩ. Nĩkũrĩ mangĩ maingĩ itanagweta, na thĩinĩ wamo nĩharĩ ũmwe ũhinyagĩrĩria mũno, naguo nĩ gũtangĩka gwakwa nĩ ũndũ wa makanitha moothe. Nũũ ũngĩkorwo aagĩĩte hinya na niĩ ndikorwo njagĩĩte hinya taake? Nũũ ũngĩhĩtithio na niĩ ndicinwo nĩ maraakara? Angĩkorwo no mũhaka ndĩrahe, ngwĩraha nĩ ũndũ wa maũndũ marĩa moonanagia ũrĩa itarĩ na hinya. Ngai, na no we Ithe wa Mwathani witũ Jesũ ũrĩa mũraathime kinya tene, na tene nĩoĩ na ma atĩ ndiraheenania.  Hĩndĩ ĩrĩa ndaarĩ Damasiki-rĩ, barũũthi ũrĩa wathanaga kuo rungu rwa mũthamaki Areta nĩeigire arangĩri marangĩre itũũra rĩu nĩguo anyiite, no ngĩĩkirwo kĩondo ngĩgerio ndirica ngĩikũrũkĩrio rũthingoinĩ ngĩhonoka kũnyiitwo nĩ we.