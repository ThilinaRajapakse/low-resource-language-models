 Maya nĩ mo maũndũ marĩa Nehemia mũrũ wa Hekalia eekire. Nehemia gũcaaĩra Jerusalemu Atĩrĩĩrĩ, mweri wa Kisilevu, mwaka wa mĩrongo ĩĩrĩ wa hĩndĩ ĩrĩa Aritashashita aarĩ mũthamaki wa Perisia, niĩ Nehemia, ndaikaire o kũu Susa mũciĩ ũrĩa mũnene. Hĩndĩ ĩyo Hanani ũmwe wa aariũ a baaba agĩũka me na andũ moimĩĩte Juda, makinya ngĩmahooya ũhoro ũkoniĩ Jerusalemu, o na wa Ayahudi arĩa maatigarĩĩte arĩa angĩ maatahwo magĩtwarwo Babilonia. Nao makĩnjĩĩra atĩ Ayahudi arĩa maatigarĩĩte kũu bũrũriinĩ maarĩ na mathĩĩna maingĩ mũno na atĩ nĩmaconoragwo mũno. Ningĩ makĩnjĩĩra atĩ rũthingo rwa Jerusalemu rwatũũraga rũrĩ rũmomoku, o nacio ihingo itiathondekeetwo rĩngĩ kuuma ciahĩa. Na rĩrĩa ndaiguire ũguo ngĩikara thĩ, ngĩrĩra mũno. Ngĩgĩikara ndĩthikĩire mĩthenya mĩingĩ na ndĩhingĩĩte kũrĩa irio. Ngĩhooya Ngai ngiuga atĩrĩ, “MWATHANI Ngai wa igũrũ, Wee wĩ mũnene, na nĩtũgũtĩĩĩte. Wee MWATHANI nĩũhingagĩria kĩrĩĩkanĩro gĩaku arĩa makwendeete na arĩa mahingagia ũrĩa wathanĩĩte. Ndagũthaitha MWATHANI, ũndore na ũigue mahooya maakwa maya ndĩrahooya ũtukũ na mũthenya nĩ ũndũ wa ndungata ciaku, o andũ aaku a Isiraeli. Nĩndĩroimbũra atĩ ithuĩ andũ a Isiraeli nĩtwĩhĩĩtie. Ti itherũ niĩ na maithe maitũ nĩtwĩhĩĩtie. Nĩtũgwĩkĩĩte maũndũ mooru mũno, na tũtiĩkĩĩte ũrĩa watwathire. Nĩtwagĩĩte kũhingia mawatho maaku marĩa waheire Musa ndungata yaku.  Ririkana ũrĩa wothe werire Musa ndungata ĩyo yaku, rĩrĩa wamwĩrire atĩrĩ, ‘Andũ aya a Isiraeli, mũngĩkaagarara watho wakwa-rĩ, nĩngaamũhurunja ndũũrĩrĩinĩ iria ingĩ.  No rĩĩrĩ, mũngĩkaanjookerera, na mwĩkage ũrĩa wothe ndĩmwathĩĩte, hĩndĩ ĩyo nĩngaamũcookia o handũ harĩa thuurĩĩte ha kũhooyagĩrwo o na angĩkorwo mũgaakorwo mũhurunjĩĩtwo ituri ciothe cia thĩ.’ “Na rĩu MWATHANI, andũ acio nĩ ndungata ciaku, o na andũ aaku. Nĩwe wamahonokirie na ũhoti waku mũnene o na hinya waku. Rĩu thikĩrĩria mahooya maakwa o na mahooya ma ndungata ciaku ciothe iria ciendeete gũkũhe gĩtĩĩo. Ndeithia hootane ũũmũũthĩ, na ũtũme mũthamaki anjiguĩre tha.” Na rĩĩrĩ, matukũinĩ macio ndaarĩ mũtwarĩri mũthamaki gĩa kũnyua.