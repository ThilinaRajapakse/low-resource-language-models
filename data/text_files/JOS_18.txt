 Bũrũri ũrĩa watigarĩĩte kũgayanio Naguo mũingĩ wothe wa Aisiraeli warĩĩkia kũhoota bũrũri ũcio, ũkĩũngana Shilo, ũkĩamba Hema ya gũtũnganwo kuo. No rĩĩrĩ, nĩ gwatigarĩĩte mĩhĩrĩga mũgwanja ya andũ a Isiraeli ĩtaagaĩirwo bũrũri wayo. Nĩ ũndũ ũcio Joshua agĩkĩĩra andũ a Isiraeli atĩrĩ, “Mũgũikara nginya rĩ mũgĩgatoonya bũrũri ũrĩa MWATHANI, Ngai wa maithe maanyu, amũheete, mũwĩgwatĩre ũtuĩke wanyu? Mũhĩrĩga o mũhĩrĩga nĩũthuurire andũ atatũ ndĩmarekie mathiĩ bũrũri wothe maũtuĩrie wega, macooke maandĩke ũrĩa ũhaana, makĩonanagia ũrĩa ũngĩgayanio. Marĩĩkia gwĩka ũguo, mahũndũke mooke kũrĩ niĩ. Nao mekũũgayania icunjĩ mũgwanja, o andũ gĩcunjĩ kĩao; mũhĩrĩga wa Juda ũgũthiĩ o na mbere gũikara bũrũriinĩ waguo ũrĩa ũrĩkĩĩtie kũgaĩrwo, ũrĩa ũrĩ mwena wa na kĩanda. O naguo mũhĩrĩga wa Josefu ũikare bũrũriinĩ ũrĩa ũgaĩirwo ũrĩa ũrĩ mwena wa na rũgongo. Andĩkaai wega ũhoro ũkoniĩ icunjĩ icio mũgwanja mũũndeehere, ndĩcicuukĩre mĩtĩ#. Ndĩcicuukĩre mĩtĩ: Rora ũhoro ũrĩ .. ndĩmũhoere mataaro kuuma kũrĩ MWATHANI Ngai witũ. No Alawii matirĩ na igai mekũheyanĩrĩo hamwe na inyuĩ, nĩ ũndũ igai rĩao nĩgũtũũra matungataga marĩ athĩnjĩri Ngai a MWATHANI. Naguo mũhĩrĩga wa Gadi, Reubeni, na nuthu ya mũhĩrĩga wa Manase nĩrĩĩkĩĩtie kwĩgwatĩra bũrũri wayo ũrĩa ũrĩ mwena wa irathĩro wa Jorodani, ũrĩa Musa, ndungata ya MWATHANI aamĩheire.” Nao andũ acio magĩkiumagara thuutha wa gwathwo nĩ Joshua ũrĩa wameerĩĩte atĩrĩ, “Thiĩi bũrũri ũcio wothe mũtuĩrie na mwandĩke ũhoro waguo wothe, mũcooke mũũke kũrĩ niĩ gũũkũ Shilo nĩguo ndĩmũhoere mataaro kuuma kũrĩ MWATHANI na njĩra ya kũmũcuukĩra mĩtĩ.” Andũ acio magĩgĩthiĩ bũrũri ũcio wothe, magĩtuĩria na makĩandĩka ibukuinĩ ũrĩa maũgaĩĩte icunjĩ mũgwanja, o ta ũrĩa matũũra maguo maatariĩ. Marĩĩkia gwĩka ũguo, magĩcooka kũrĩ Joshua kambĩinĩ ĩrĩa yarĩ Shilo. Naake Joshua agĩcuuka mĩtĩ nĩguo amahoere mataaro kuuma kũrĩ MWATHANI, agĩcooka akĩgayanĩria mĩhĩrĩga ĩyo yatigarĩĩte bũrũri ũcio, o mũhĩrĩga gĩcunjĩ kĩaguo. Bũrũri ũrĩa wagaĩirwo mũhĩrĩga wa Benjamini Na rĩĩrĩ, mũhĩrĩga wa Benjamini kũringana na mbarĩ ciaguo nĩguo warĩ wa mbere kũgaĩrwo. Bũrũri ũrĩa wagaĩirwo warĩ gatagatĩ ka mũhĩrĩga wa Juda na wa Josefu. Mũhaka wacio wa na rũgongo woimĩĩte Jorodani, ũgacooka ũkaambatĩrĩra kĩharũrũka kĩrĩa kĩrĩ mwena wa na rũgongo wa Jeriko, ũgatuĩkanĩria bũrũri ũrĩa ũrĩ irĩma mwena wa ithũĩro, ũgathiĩ kuumĩrĩra o werũinĩ wa Bethaveni. Mũhaka ũcio woima hau, ũgathiĩ nginya kĩharũrũka kĩrĩa kĩrĩ na kĩanda wa Luzi (na nokuo gwĩtagwo Betheli), ũgacooka ũgaikũrũka o nginya Atarothu Adari, hakuhĩ na kĩrĩma mwena wa na kĩanda wa Bethi Horoni ya na kĩanda. Mũhaka ũcio ũgacooka ũkeegata na kĩanda, uumĩĩte na mwena wa ithũĩro wa kĩrĩma kĩrĩa kĩng'etheire itũũra rĩu rĩa Bethi Horoni, ũgathiĩ o nginya itũũrainĩ rĩa Kiriathu Baali, (na norĩo rĩĩtagwo, Kiriathu Jearimu). Itũũra rĩĩrĩ nĩ rĩa mũhĩrĩga wa Juda. Ũcio nĩguo warĩ mũhaka wa na mwena wa ithũĩro. Mũhaka wa mwena wa na kĩanda wambĩrĩirie mũthiainĩ wa Kiriathu Jearimu, ũgathiĩ#. Ũgathiĩ ... : Maandĩko ma Kĩhibirania moigaga, “Ũgathiĩ na mwena wa irathĩro.” Rora Jos .. kuumĩrĩra Ithimainĩ cia maaĩ ma Nafitoa. Mũhaka ũcio ũgacooka ũgaikũrũka nginya o magũrũinĩ ma kĩrĩma kĩrĩa kĩng'ethanĩire na gĩtuamba kĩa Hinomu, mũthiainĩ wa na rũgongo wa gĩtuamba kĩa Arefai. Ũgacooka ũgaikũrũka ũtuĩkanĩirie gĩtuambainĩ kĩu kĩa Hinomu, ũgereire mwena wa na kĩanda wa bũrũri wa Ajebusi, ũgakinya o Enirogeli. Ningĩ mũhaka ũcio ũkeegata ũkeerekera na rũgongo, ũgathiĩ nginya o Enishemeshi. Ũgacooka ũkoima kũu ũgathiĩ o nginya Gelilothi, kũng'ethanĩire na Mwanya wa Adumimu. Mũhaka ũcio ũgacooka ũgaikũrũka nginya ihigainĩ rĩa Bohani (Bohani aarĩ mũũriũ wa Reubeni). Ũgathiĩ ũguo ũgereire mwena wa na rũgongo wa bũrũri rũrĩa ũng'ethanĩire na gĩtuamba kĩa Jorodani. Ũgacooka ũgaikũrũka ũgatoonya gĩtuambainĩ, ũgathiĩ na mbere ũgereire mwena wa na rũgongo wa bũrũri wa Bethi Hogila, ũkarĩĩkĩrĩra mũthiainĩ wa na rũgongo wa iria rĩa Cumbĩ, harĩa rũũĩ rwa Jorodani rũitĩrĩire iria rĩu. Ũcio nĩguo warĩ mũhaka wa na mwena wa na kĩanda. Rũũĩ rwa Jorodani nĩruo rwarĩ mũhaka wa na mwena wa irathĩro. Ĩyo nĩ yo mĩhaka ya bũrũri ũrĩa mũhĩrĩga wa Benjamini kũringana na mbarĩ ciaguo wagaĩrwo ũtuĩke igai rĩaguo. Matũũra ma mũhĩrĩga wa Benjamini kũringana na mbarĩ ciaguo maarĩ Jeriko, Bethi Hogila, Emeki Kezizi, Bethi Araba, Zemaraimu, Betheli, Avimu, Para, Ofira, Kefaramoni, Ofini, na Geba. Moothe maarĩ matũũra ikũmi na meerĩ hamwe na icagi iria ciamathiũrũrũkĩirie. Matũũra marĩa mangĩ maao maarĩ Gibeoni, Rama, Beerothu, Mizipa, Kefira, Moza, Rekemu, Iripeeli, Tarala, Zela, Haelefu, Jebusi (kana Jerusalemu), Gibea, na Kiriathu Jearimu. Moothe maarĩ matũũra ikũmi na mana hamwe na icagi iria ciamathiũrũrũkĩirie. Ũcio nĩguo bũrũri ũrĩa mũhĩrĩga wa Benjamini kũringana na mbarĩ ciaguo wagaĩirwo.