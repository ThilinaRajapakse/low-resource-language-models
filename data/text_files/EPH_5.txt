 Gũikara ũtheriinĩ Tondũ inyuĩ mwĩ ciana iria nyende cia Ngai-rĩ, kĩgeragiei kũmũtũkia.  Mĩthiĩre yanyu nĩtongoragio nĩ wendani, o ta ũrĩa Kristũ aatwendire na akĩĩruta nĩ ũndũ witũ arĩ kĩheeo kĩa mũtararĩko mwega na igongoona rĩa gũkenia Ngai. Tondũ inyuĩ mũrĩ andũ a Ngai-rĩ, maũndũ ma ũmaraaya, waganu kana ũkoroku matiagĩrĩirwo nĩkũgwetagwo gatagatĩinĩ kaanyu. O na mĩario ya ũũra thoni, ũrimũ kana itherũ ndĩagĩrĩirwo kũgwetagwo. Handũ ha ũguo mwagĩrĩirwo nĩgũcookagĩria Ngai ngaatho. Menyaai na ma atĩ mũhũũri ũmaraaya, mũndũ mwaganu kana mũndũ mũkoroku, (nĩ amu gũkoroka nĩ ũndũ ũmwe na kũhooya mĩhianano), gũtirĩ ũkaagĩa na igai Ũthamakiinĩ wa Kristũ na wa Ngai. Mũtigeetĩkĩre mũndũ o na ũrĩkũ amũheenererie na mĩario ya tũhũ; nĩ amu mĩario ta ĩyo ĩtũmaga maraakara ma Ngai makinyĩre andũ arĩa matamwathĩkagĩra. Kwoguo mũtikaagĩage ngwatanĩro na andũ ta acio o na haniini. Kwĩ hĩndĩ mwarĩ ndumainĩ, no rĩu tondũ nĩmũtuĩkĩĩte andũ a Mwathani mũrĩ ũtheri. Kwoguo gĩikarageei ta ciana cia ũtheri, nĩ amu ũtheri#. Ũtheri: Maandĩko mamwe moigaga “Roho.” nĩguo ũreehaga maũndũ moothe ma wendani, ũthingu na ma ma. Geragiai kũmenya maũndũ marĩa mangĩkenia Mwathani. Tigagaai kũnyiitanĩra na andũ arĩa meekaga maũndũ marĩa matarĩ bata, marĩa meekagĩrwo ndumainĩ. Handũ ha ũguo rekagaai maũndũ macio mamenyekage nĩ andũ. (Amu nĩ ũndũ wa thoni o na kwaria ũhoro wa ciĩko iria meekaga hithoinĩ.) Rĩrĩa maũndũ moothe maareehwo ũtheriinĩ, nĩmamenyekaga ũrĩa matariĩ. Amu maũndũ moothe marĩa mamenyekanĩĩte ũrĩa matariĩ matuĩkaga ũtheri.#. Maũndũ moothe marĩa mamenyekanĩĩte ũrĩa matariĩ matuĩkaga ũtheri: Kana; nĩ ũtheri ũtũmaga maũndũ moothe mamenyekane wega. Kwoguo nĩkĩo kwĩragwo atĩrĩ: “Ũkĩra wee ũkomeete, na ũriũke uume kũrĩ akuũ, na Kristũ nĩegũkwarĩra.” Nĩ ũndũ ũcio mwĩmenyerereei mĩikarĩreinĩ yanyu. Tigagaai gũikaraga ta irimũ, ikaragaai ta andũ oogĩ.  Hũthĩragaai wega kamweke o goothe karĩa mwĩ nako nĩ amu mahinda maya nĩ mooru. Nĩ ũndũ ũcio tigagaai gũikaraga mũkĩĩgĩĩte, no geragiai kũmenya ũrĩa Mwathani eendaga mwĩke. Mũtikaanarĩĩo nĩ ndibei, nĩ gũkorwo ũndũ ũcio nĩ wa kũmũthũũkia; kaba mũkoragwo mũiyũrĩĩtwo nĩ roho.  Aranagĩriai mũndũ na ũrĩa ũngĩ na ciugo cia thaburi, na cia nyĩmbo cia Ngai, na cia nyĩmbo cia kĩĩroho, mũgĩcookagĩria Mwathani ngaatho na mũkĩmũinagĩra na ngoro yothe. Nĩ ũndũ wa ũrĩa mwĩtainwo na Mwathani witũ Jesũ Kristũ, hingo ciothe cookagĩriai Ngai Ithe ngaatho maũndũinĩ moothe. Atumia na athuuri aao Atĩrĩĩrĩ, heyanagaai gĩtĩĩo o mũndũ na ũrĩa ũngĩ nĩ ũndũ wa ũrĩa mũtĩĩĩte Kristũ.  Inyuĩ atumia-rĩ, heyagaai athuuri aanyu gĩtĩĩo ta ũrĩa mũngĩhe Mwathani. Tondũ mũthuuri nĩ we mũtwe wa mũtumia o ta ũrĩa naake Kristũ arĩ we mũtwe wa kanitha; Kristũ nĩ we ũhonokagia mwĩrĩ wake ũrĩa arĩ guo kanitha. Atĩrĩĩrĩ, o ta ũrĩa kanitha ũheyaga Kristũ gĩtĩĩo, ũguo noguo atumia maagĩrĩirwo nĩkũheyaga athuuri aao gĩtĩĩo maũndũinĩ moothe.  Na inyuĩ athuuri-rĩ, endagaai atumia aanyu o ta ũrĩa Kristũ eendire kanitha akĩĩruta we mwene nĩ ũndũ waguo. Eekire ũguo nĩ geetha arĩĩkia kũũthambia na maaĩ ũgathera, aũtue mũtheru na mũgambo wake. Ningĩ eekire ũguo nĩ geetha egĩĩre na kanitha ũrĩ na riiri, ũtarĩ na kameni kana kamũgũtha, kana kaũndũ kangĩ ta kau, no ũkoragwo ũrĩ mũtheru na ũtarĩ na kaũũgũ. Ũguo noguo athuuri maagĩrĩirwo nĩkwendaga atumia aao ta ũrĩa meendeete mĩĩrĩ yao o eene. Mũndũ ũrĩa wendeete mũtumia wake nĩkwĩyenda eyendeete we mwene. (Gũtirĩ mũndũ ũthũire mwĩrĩ wake, no mũndũ o wothe nĩkũũhe aũheaga irio na akaũmenyerera o ta ũrĩa naake Kristũ eekaga kanitha, amu ithuĩ twĩ ciĩga cia mwĩrĩ wake.)  Nĩ ũndũ ũcio mũndũ nĩarĩtigaga ithe na nyina, agathiĩ akanyiitana na mũtumia wake nao eerĩ magatuĩka mwĩrĩ ũmwe. Thĩinĩ wa ciugo icio he na ũhoro wa ma wa bata mũno mũhithe, no niĩ nguona ciugo icio ihuutĩĩtie ũhoro wa Kristũ na kanitha. Ningĩ no iraaria ũhoro wanyu ũmwe kwa ũmwe: mũthuuri o wothe nĩendage mũtumia wake o ta ũrĩa eyendeete we mwene, naake mũtumia o wothe nĩatĩĩage mũthuuriwe.