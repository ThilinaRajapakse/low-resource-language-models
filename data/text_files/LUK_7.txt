 Jesũ kũhonia ndungata ya mũnene wa thigari (Mat .-) Naake Jesũ arĩĩkia kwĩra andũ maũndũ macio moothe agĩthiĩ Kaperinaumu. Na rĩĩrĩ, Mũroma ũmwe mũnene wa thigari igana, aarĩ na ndungata eendeete mũno, nayo yarĩ ndũaru hakuhĩ gũkua. Rĩrĩa mũnene ũcio aiguire ũhoro wa Jesũ agĩtũma athuuri amwe a Ayahudi makamwĩte ooke ahonie ndungata ĩyo yake. Nao athuuri acio magĩthiĩ kwĩ Jesũ makĩmũthaitha magwatĩirie makĩmwĩra atĩrĩ, “Nĩwagĩrĩirwo nĩgũteithia mũndũ ũcio, nĩ ũndũ nĩendeete andũ aitũ, o na nĩatwakĩire thunagogi.” Jesũ agĩgĩthiĩ hamwe nao. Na rĩĩrĩ, me hakuhĩ gũkinya mũciĩ, mũnene ũcio agĩtũma andũ angĩ kũrĩ Jesũ akĩmeera makamwĩre atĩrĩ, “Mwathani, tiga gwĩthĩĩnia nĩ ũndũ ndiagĩrĩirwo nĩũũke gwakwa mũciĩ, o na ndikuona niĩ mwene njagĩrĩirwo nĩgũũka kũrĩ we; no rĩĩrĩ, athana na ngombo yakwa nĩĩkũhona. Nĩ ũndũ o na niĩ ndĩ mũndũ wathagwo, na ndĩ thigari njathaga. Ndeera ũmwe, ‘Thiĩ,’ nĩathiaga, ndeera ũngĩ, ‘Ũka,’ nĩokaga, na ngombo yakwa ndamĩĩra, ‘Ĩka ũũ’ nĩĩkaga.” Rĩrĩa, Jesũ aiguire ũguo nĩagegire, akĩhũgũkĩra andũ arĩa mamũrũmĩrĩire akĩmeera atĩrĩ, “Ngũmwĩra niĩ ndirĩ ndoona mũndũ o na ũmwe thĩinĩ wa Isiraeli wĩ na wĩtĩkio ta ũyũ!” Na rĩĩrĩ, rĩrĩa andũ acio maatũmĩĩtwo nĩ mũnene ũcio maacookire mũciĩ, magĩkora ndungata ĩyo ĩhoneete. Jesũ kũriũkia mũũriũ wa mũtumia wa ndigwa Thuutha ũcio#. Thuutha ũcio: Maandĩko mamwe moigaga; mũthenya ũcio ũngĩ., Jesũ agĩthiĩ itũũra rĩetagwo Naini, arĩ hamwe na arutwo aake na andũ aingĩ mũno. Na rĩĩrĩ, rĩrĩa aakuhĩrĩirie kĩhingo kĩa itũũra rĩu-rĩ, agĩtũngana na andũ maathiaga mathiko. Mũndũ ũcio wakuĩte aarĩ mwana wa mũũmwe wa mũtumia wa ndigwa, na andũ aingĩ a kuuma itũũra rĩu nĩmookĩĩte mathikoinĩ macio. Na rĩĩrĩ, rĩrĩa Jesũ oonire mũtumia ũcio, akĩringwo nĩ tha akĩmwĩra atĩrĩ, “Tiga kũrĩra.” Agĩcooka agĩthiĩ akĩhuutia ithandũkũ, nao andũ arĩa maarĩkuuĩĩte makĩrũũgama. Naake Jesũ akiuga atĩrĩ, “Mwanake! Ndakwĩra ũkĩra!” Naake mũndũ ũcio wakuĩte agĩikara thĩ, na akĩambĩrĩria kwaria. Naake Jesũ akĩmũnengerana kwĩ nyina. Nao andũ oothe arĩa maarĩ ho makĩnyiitwo nĩ guoya, magĩkumia Ngai makiuga atĩrĩ, “Mũnabii mũnene nĩokĩĩte gatagatĩinĩ gaitũ. Ngai nĩaceereire andũ aake!” Naguo ũhoro ũcio wa Jesũ ũkĩhunja bũrũri wothe wa Judea o hamwe na matũũra marĩa maũthiũrũrũkĩirie. Andũ arĩa maatũmĩĩtwo nĩ Johana Mũbatithania (Mat .-) Na rĩĩrĩ, rĩrĩa arutwo a Johana maamwĩrire ũhoro wa maũndũ macio moothe, agĩĩta arutwo aake eerĩ, akĩmatũma kũrĩ Mwathani makamũũrie atĩrĩ, “Wee nĩ we ũrĩa Johana oigire atĩ nĩegũũka kana tweterere ũngĩ?” Nao arutwo acio magĩthiĩ kwĩ Jesũ makĩmwĩra atĩrĩ, “Twatũmwo nĩ Johana Mũbatithania tũũke tũkũũrie kana wee nĩ we kwerirwo atĩ nĩũgũũka kana tweterere ũngĩ.” Hĩndĩ ĩyo Jesũ akĩhonia andũ aingĩ mĩrimũ na ndwarĩ ciao, akĩingata ngoma kuuma thĩinĩ wa andũ na agĩtũma atumuumu aingĩ moone.  Agĩcooka akĩĩra arutwo acio maatũmĩĩtwo nĩ Johana atĩrĩ, “Thiĩi mwĩre Johana ũrĩa mweiguĩra na mweyonera: atumuumu nĩmarona, ithua nĩiretwara, arĩa me na mĩrimũ mĩũru ya ngoothi nĩmarahona, itaigua nĩiraigua, arĩa akuũ nĩmarariũkio, na arĩa athĩĩni nĩmarahunjĩrio Ũhoro Ũrĩa Mwega. Kũraathimwo-rĩ, nĩ arĩa matarĩ na nganja ũhoroinĩ wakwa!” Nao arutwo a Johana marĩĩkia gũthiĩ, Jesũ akĩambĩrĩria kwĩra andũ ũhoro wa Johana, akĩmooria atĩrĩ, “Nĩ kĩĩ mwathiĩte kwĩrorera werũinĩ? Nĩ kamũtĩ ga ithanjĩ gakĩinainio nĩ rũhuuho? Mwagĩthiĩte kuona kĩ? Mwathiĩte kuona mũndũ wĩkĩrĩĩte nguo ĩ na riiri? Ngũmwĩra atĩrĩ, andũ arĩa meekĩraga nguo irĩ riiri na maikaraga wega makoragwo mĩciĩinĩ ya athamaki. No rĩĩrĩ, njĩĩraai mwagĩthiĩte kuona kĩ? Mwathiĩte kuona mũnabii? Ĩĩ nĩ ma mwathiĩte kuona mũnabii, no nĩmuonire mũndũ ũkĩrĩĩte mũnabii.  Johana nĩ we Maandĩko moigaga ũhoro wake atĩrĩ, ‘Nĩngũtũma mũrekio wakwa mbere yaku agagũthondekere njĩra.’ Ngũmwĩra atĩrĩ, Johana nĩ mũnene gũkĩra andũ oothe arĩa maanaciarwo nĩ atumia, no rĩĩrĩ, ũrĩa mũnyiinyi biũ Ũthamakiinĩ wa Ngai nĩ mũnene kũmũkĩra.”  Na rĩĩrĩ, rĩrĩa andũ oothe o hamwe na eetia a mbeeca cia igooti maiguire ũguo, makĩgaatha Ngai, tondũ o nĩmaabatithĩĩtio nĩ Johana. No rĩĩrĩ, Afarisai na arutani a Watho nĩmaaregire gwĩka ũrĩa Ngai eendaga meeke, tondũ o matiabatithĩĩtio nĩ Johana. Naake Jesũ agĩthiĩ na mbere akiuga atĩrĩ, “Ngũgerekania andũ a matukũ maya na kĩĩ? Mahaana ta kĩ? Mahaana ta ciana ciikarĩĩte ndũũnyũ ikĩĩrana atĩrĩ, ‘Tũmũinĩire nyĩmbo cia ũhiki, no matinarũũgarũũga. Twacooka twamũinĩra nyĩmbo cia macakaya, no mũtiinacakaya!’ Nĩ gũkorwo Johana Mũbatithania ooka ehingĩĩte kũrĩa na kũnyua ndibei, muoigire atĩrĩ, ‘E na ngoma!’ Naake Mũrũ wa Mũndũ ooka akĩrĩaga na akĩnyuaga mũroiga atĩrĩ, ‘Taroraai mũndũ mũkoroku, mũrĩĩu na mũraata wa eetia a mbeeca cia igooti na eehia!’ No rĩĩrĩ, ũũgĩ wa Ngai nĩwonanagio nĩ wa ma nĩ arĩa oothe mawamũkagĩra.” Jesũ gũceera kwa Mũfarisai wetagwo Simoni Na rĩĩrĩ, Mũfarisai ũmwe nĩetĩire Jesũ irio gwake, naake Jesũ agĩgĩthiĩ kwa Mũfarisai ũcio agĩikara meethainĩ kũrĩa.  Kũu itũũrainĩ rĩu nĩkwarĩ mũndũ wa nja warĩ mwĩhia. Rĩrĩa aiguire atĩ Jesũ nĩokĩĩte kũrĩa irio kwa Mũfarisai ũcio, agĩthiĩ akuuĩĩte cuuba yarĩ na maguta maanungaga wega. Akĩrũũgama thuutha wa Jesũ, o magũrũinĩ akĩrĩraga, maithori magĩitĩkĩra nyaarĩrĩ cia Jesũ. Agĩcooka akĩgiria maithori macio na njuĩrĩ yake, akĩmũmumunya nyaarĩrĩ na agĩcihaka maguta. Rĩrĩa Mũfarisai ũcio wetĩĩte Jesũ oonire ũguo, akĩĩĩra na ngoro atĩrĩ, “Mũndũ ũyũ angĩrĩ mũnabii-rĩ, nĩangĩramenya mũndũ wa nja ũyũ ũramũhuutia nĩ ũrĩkũ, o na nĩ wa mũthemba ũrĩkũ, nĩ ũndũ nĩ mwĩhia.” Naake Jesũ akĩmwĩra atĩrĩ, “Simoni, ndĩ na ũndũ ngwenda gũkwĩra.” Naake Simoni akiuga atĩrĩ, “Mũrutani, njĩĩra.” Jesũ agĩkĩmwĩra atĩrĩ, “Hĩndĩ ĩmwe nĩkwarĩ na mũndũ wakombeire andũ eerĩ mbeeca, ũmwe akĩmũkombera dinari#. Dinari: Rora Mat .. magana mataano, naake ũrĩa ũngĩ dinari mĩrongo ĩtaano. Na rĩĩrĩ, andũ acio eerĩ nĩmaaremirwo nĩkũmũrĩha, naake akĩmarekera mathiirĩ maao. Andũ acio eerĩ-rĩ, nĩ ũrĩkũ ũngĩenda mũndũ ũcio wamakombeire mbeeca makĩria?” Naake Simoni akĩmũcookeria akĩmwĩra atĩrĩ, “Ngwĩciiria nĩ ũrĩa warekeirwo mbeeca nyingĩ.” Naake Jesũ akĩmwĩra atĩrĩ, “Nĩwoiga wega.” Agĩcooka akĩĩhũgũra na kũrĩa mũndũ wa nja ũcio aarĩ, akĩũria Simoni atĩrĩ, “Nĩũkuona mũndũ wa nja ũyũ? Kuuma rĩrĩa ndoonyire nyũmba ĩno yaku, ndũrĩ ũrahe maaĩ ma gwĩthamba nyaarĩrĩ, no mũndũ wa nja ũyũ nĩathambia nyaarĩrĩ na maithori maake, acooka angiria na njuĩrĩ yake. Wee-rĩ, ndũũnamumunya, no kuuma rĩrĩa njũkire mũndũ wa nja ũyũ ndarĩ aratiga kũũmumunya nyaarĩrĩ. Wee-rĩ, ndũnaahaka maguta mũtwe, no mũndũ wa nja ũyũ nĩahaka nyaarĩrĩ maguta marĩa manungaga wega. Nĩ ũndũ ũcio, ngũkwĩra atĩrĩ, nĩoherwo meehia maake maingĩ, tondũ nĩonanĩĩtie wendo mũnene; no rĩĩrĩ, mũndũ ũrĩa woheirwo meehia maniini eendanaga o haniini!” Jesũ agĩcooka akĩĩra mũndũ wa nja ũcio atĩrĩ, “Nĩwoherwo meehia maaku.” Nao arĩa maikarĩĩte meethainĩ na Jesũ makĩambĩrĩria kwĩyũria atĩrĩ, “Kaĩ ũyũ arĩ we ũ, tondũ o na meehia nĩarohanĩra?” Naake Jesũ agĩcooka akĩĩra mũndũ wa nja ũcio atĩrĩ, “Wĩtĩkio waku nĩguo wakũhonokia; thiĩ na thaayũ.”