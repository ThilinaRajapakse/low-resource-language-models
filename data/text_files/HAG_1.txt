 MWATHANI gwathana Hekaarũ yakwo rĩngĩ  Atĩrĩĩrĩ, mũthenya wa mbere wa mweri wa gatandatũ, mwakainĩ wa keerĩ wa wathani wa Dario mũthamaki wa Perisia, MWATHANI nĩarĩirie Zerubabeli mũrũ wa Shealitieli na Joshua mũrũ wa Jehozadaku. Zerubabeli aarĩ barũũthi wa Juda, naake Joshua aarĩ Mũthĩnjĩri Ngai Ũrĩa Mũnene. Aamaarĩirie ahũthĩrĩĩte mũnabii Hagai. MWATHANI Mwene Hinya Wothe ekuuga atĩrĩ, “Andũ aya maroiga atĩ ihinda rĩa gwaka Hekaarũ rĩngĩ rĩtirĩ rĩrakinya.” Hĩndĩ ĩyo MWATHANI akĩarĩria andũ ahũthĩrĩĩte mũnabii Hagai akĩmeera atĩrĩ, “Nĩkĩ gĩgũtũma inyuĩ eene mũikare nyũmba cianyu iria mwakĩĩte wega, o rĩrĩa Hekaarũ yakwa ĩrĩ o kĩĩgĩĩgĩ? Kaĩ mũtarona ũrĩa mũreekwo? Mũhandaga nyingĩ, mũkagetha tũniini; mũrĩaga na mũtiiganagia; mũnyuaga na mũtinyootokaga; mwĩhumbaga nguo na gũtirĩ ũiguaga ũrugarĩ; arĩa maheagwo mĩcaara, mamĩĩkagĩra mĩhuko ĩrĩ na mahoro. Kaĩ mũtareyũria mũreekwo ũguo nĩkĩ? Atĩrĩĩrĩ, thiĩi irĩmainĩ mũteme mĩtĩ, mũũke mwake Hekaarũ yakwa rĩngĩ, nĩguo ngene na thaathaĩyo ta ũrĩa njagĩrĩirwo nĩguthaathaiyo.” “Mũcaragia magetha maingĩ, no mũkoona maniini; mũmatwaraga mũciĩ, na niĩ ngatũma rũhuuho rũkamoombũra. Nĩmũũĩ njĩkaga ũguo nĩkĩ? Nĩ tondũ Hekaarũ yakwa nĩ kĩĩgĩĩgĩ, o rĩrĩa inyuĩ mũrũmbũyanagia na gwaka mĩciĩ yanyu. Nĩkĩo gũtarĩ mbura na gũtarĩ kĩndũ kĩrakũra. Nĩndũmĩĩte bũrũriinĩ kware na kũũme. Nĩndũmĩĩte irĩmainĩ, mĩgũndainĩ ya irio, ya mĩthabibũ o na ya mĩtamaiyũ kware na kũũme, na ngoomia irio ciothe iria ikũragio kuo. Ndũmĩĩte andũ maarĩrwo nĩ riũa, o ũndũ ũmwe na mahiũ o na kĩrĩa gĩothe andũ mageragia gũkũria.” Andũ gwathĩkĩra MWATHANI Hĩndĩ ĩyo Zerubabeli mũrũ wa Shealitieli na Mũthĩnjĩri Ngai Ũrĩa Mũnene Joshua mũrũ wa Jehozadaku, hamwe na andũ arĩa macookeete kuuma ithaamĩrio magĩathĩkĩra MWATHANI Ngai wao. O na nĩmaathĩkĩire mũnabii Hagai na makĩhe Ngai gĩtĩĩo. Hagai agĩcooka akĩhe andũ oothe ndũmĩrĩri ya MWATHANI, atĩ MWATHANI nĩarĩkoragwo hamwe nao. MWATHANI agĩgĩĩkĩra andũ oothe wendo wa gwaka Hekaarũ: Zerubabeli barũũthi wa Juda, Joshua Mũthĩnjĩri Ngai Ũrĩa Mũnene, na andũ oothe arĩa maacookeete kuuma ithaamĩrio. Nao makĩambĩrĩria wĩra wa gwaka Hekaarũ ya MWATHANI Mwene Hinya Wothe, Ngai wao. Mawambĩrĩirie mũthenya wa mĩrongo ĩĩrĩ na ĩna wa mweri wa gatandatũ, mwakainĩ wa keerĩ wa wathani wa mũthamaki Dario.