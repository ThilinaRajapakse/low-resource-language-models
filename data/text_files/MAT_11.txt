 Andũ arĩa maatũmĩĩtwo nĩ Johana Mũbatithania (Luk .-) Na rĩĩrĩ, Jesũ arĩĩkia gũtaarĩria arutwo acio aake ikũmi na eerĩ maũndũ macio, akiuma kũu agĩthiĩ kũrutana na kũhunjia matũũrainĩ marĩa maarĩ gũkuhĩ na kũu. Na rĩĩrĩ, Johana Mũbatithania arĩ njeera nĩaiguire maũndũ marĩa Kristũ eekaga, naake akĩmũtũmĩra arutwo aake mathiĩ makamũũrie atĩrĩ, “Wee nĩ we ũrooka kana tweterere ũngĩ?” Naake Jesũ akĩmacookeria atĩrĩ, “Thiĩi mwĩre Johana maũndũ marĩa mũraigua na mũkoona;  atumuumu nĩmarona, ithua nĩiretwara, arĩa marũarĩĩte mĩrimũ mĩũru ya ngoothi nĩmaratherio, arĩa mataiguaga nĩmaraigua, arĩa akuũ nĩmarariũkio, na athĩĩni makahunjĩrio Ũhoro ũrĩa Mwega. Kũraathimwo-rĩ, nĩ arĩa matarĩ na nganja ũhoroinĩ wakwa!” Na rĩĩrĩ, rĩrĩa arutwo a Johana moimaga hau, Jesũ akĩambĩrĩria kwarĩria andũ ũhoro wa Johana, akĩmooria atĩrĩ, “Hĩndĩ ĩrĩa mwathiĩte werũinĩ kwĩ Johana-rĩ, nĩ kĩĩ mwathiĩte kuona? Nĩ kamũtĩ ga ithanjĩ gakĩinainio nĩ rũhuuho? Mwagĩthiĩte kuona ũ? Mwathiĩte kuona mũndũ wekĩrĩĩte nguo irĩ na riiri? Arĩa meekĩraga nguo irĩ riiri makoragwo mĩciĩ gwa athamaki. Mwagĩthiĩte kuona ũ? Mwathiĩte kuona mũnabii? Ĩĩ, nĩ ma, no nĩmuonire mũndũ ũkĩrĩĩte mũnabii.  Johana nĩ we maandĩko maandĩkĩĩte ũhoro wake makoiga atĩrĩ, ‘Ngai oigire, nĩngũtũma mũrekio wakwa mbere yaku agũthondekere njĩra.’ Ngũmwĩra atĩrĩ na ma, Johana Mũbatithania nĩ mũnene gũkĩra andũ oothe arĩa maanaciarwo. No ũrĩa mũnyiinyi biũ Ũthamakiinĩ wa igũrũ nĩ mũnene kũmũkĩra.  Kuuma hĩndĩ ĩrĩa Johana Mũbatithania aambĩrĩirie kũhunjia kinyagia ũũmũũthĩ, Ũthamaki wa igũrũ nĩũkoreetwo ũgĩthĩĩnio mũno, na andũ ooru nĩmageragia kũũhuria na hinya. O na anabii oothe o hamwe na Watho wa Musa nĩmaatũire marathaga ũhoro wa Ũthamaki ũcio nginyagia hĩndĩ ya Johana.  Angĩkorwo nĩmũgwĩtĩkia ũhoro wao-rĩ, Johana nĩ we Elija ũrĩa gũũka gwake kweranĩirwo. Ũrĩa ũrĩ na matũ nĩakĩigue. “Rĩu-rĩ, ingĩkĩgerekania rũciaro rũũrũ na kĩ? Rũhaana o ta ciana ciikarĩĩte ndũũnyũinĩ igĩĩta ciana iria ingĩ igaciĩra atĩrĩ: ‘Twamũinĩire nyĩmbo cia ũhiki, no mũtiarũũgarũũgire. Tũgĩcooka tũkĩmũinĩra nyĩmbo cia macakaya, no mũtiacakaire.’ Amu Johana Mũbatithania ookire ehingĩĩte kũrĩa, o na ndanyuaga ndibei, nao andũ makiuga atĩ ‘E na ngoma.’ Mũrũ wa Mũndũ ooka akĩrĩaga na akĩnyuaga moigire atĩrĩ, ‘Oneei mũndũ mũkoroku na mũrĩĩu, na mũraata wa eetia mbeeca cia igooti na eehia!’ No rĩĩrĩ, ũũgĩ wa Ngai nĩwonanagio atĩ nĩ wa ma nĩ maciaro maaguo.” Andũ a matũũra marĩa mateetĩkĩĩtie (Luk .-) Na hĩndĩ ĩyo Jesũ akĩambĩrĩria gũteta nĩ ũndũ wa andũ a matũũra kũrĩa aaringĩĩte ciama nyingĩ, no makarega kwĩrira meehia maao, akiuga atĩrĩ,  “Kaĩ inyuĩ andũ a matũũra ma Korazini na Bethisaida mũrĩ thĩĩnainĩ-ĩ! Nĩ amu ciama iria iringĩĩtwo thĩinĩ wa matũũra maanyu korwo ciaringĩirwo Turo na Sidoni, andũ aakuo mangĩehumbire nguo cia makũnia tene na mehurĩrie mũhu nĩ geetha moonanie atĩ nĩmeerirĩĩte meehia maao. Ngũmwĩra atĩrĩ na ma, Mũthenya wa Ituĩro Ngai, nĩakaiguĩra andũ a Turo na Sidoni tha kũmũkĩra.  Inyuĩ andũ a Kaperinaumu-rĩ, mwendaga gwĩtũũgĩria kinya igũrũ? Mũgaikũrũkio nginya kwa arĩa akuũ! Nĩ amu korwo ciama iria mũringĩirwo ciaringĩĩtwo Sodomu, itũũra rĩu nĩrĩngĩtũire kinyagia ũũmũũthĩ.  Ikaragaai mũũĩ na ma atĩ Mũthenya wa Ituĩro, Ngai nĩakaiguĩra andũ a Sodomu tha kũmũkĩra.” Ũkaai kũrĩ niĩ mũhuurũke (Luk .-) Hĩndĩ ĩyo Jesũ akiuga atĩrĩ, “Awa, wee Mwathani wa igũrũ na thĩ, nĩndagũcookeria ngaatho nĩ ũndũ nĩũhithĩĩte andũ arĩa oogĩ na me na ũmenyo maũndũ maya no ũkamaguũrĩria andũ arĩa matarĩ oogĩ. Ĩĩ Awa, wĩkĩĩte ũguo na kwenda gwaku.  “Awa nĩanengereete maũndũ moothe, na gũtirĩ mũndũ ũũĩ Mũũriũ tiga Ithe, na gũtirĩ mũndũ ũũĩ Ithe tiga Mũũriũ na andũ arĩa Mũũriũ eendaga kũguũrĩria. “Ũkaai kũrĩ niĩ inyuothe mũnogeetio nĩgũkuua mĩrigo mĩritũ na nĩngũmũhuurũkia.  Oyai icooki rĩakwa mwĩigĩrĩre na mwĩrute na niĩ nĩ ũndũ ndĩ mũhooreri na mwĩnyiihia ngoroinĩ na nĩmũkuona ũhuurũko; tondũ icooki rĩakwa nĩ ihũthũ na mũrigo wakwa ti mũritũ.”