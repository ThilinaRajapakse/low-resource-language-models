 Na rĩĩrĩ, Balaamu nĩamenyeete atĩ MWATHANI eendaga araathime andũ a Isiraeli na kwoguo ndagĩthiire gũtuĩria ũhoro ta mahinda macio mangĩ ma mbere. Agĩkĩhũgũka na werũinĩ agĩcũũthĩrĩria akĩona andũ a Isiraeli maambĩĩte hema kũringana na mĩhĩrĩga yao. Na rĩĩrĩ, akĩiyũrwo nĩ roho wa Ngai, akĩambĩrĩria kũratha ta ũũ: “Ndũmĩrĩri ya Balaamu mũrũ wa Beori, ũhoro wa mũndũ ũroona wega, ũraigua ũrĩa Ngai aroiga. Ngũũrĩĩte maitho, nĩndĩroona kĩoneki, kĩoneki kĩrĩa kiumĩĩte kũrĩ Mwene Hinya Wothe. Kaĩ hema cia Aisiraeli nĩ thaka-ĩ! Ihaana ta ituamba ciaraganĩĩte kũndũ kũraaya, ta mĩgũnda ĩrĩ ndeereinĩ cia rũũĩ, ta mĩtĩ ya thubiri ĩhandĩĩtwo nĩ MWATHANI, kana ta mĩtĩ ya mĩtarakwa ĩrĩ hũgũrũrũinĩ cia rũũĩ. Marĩkoragwo na mbura nyingĩ, mahandage irio ciao mĩgũnda ĩrĩ na maaĩ ma kũigana. Mũthamaki wao egũkorwo arĩ mũnene gũkĩra Agagi; ũthamaki wake ũgũtamba kũndũ kũnene mũno. Ngai nĩ we wamarutire Misiri, amarũagĩrĩra o ta ndeegwa ya gĩthaka, akaniina thũ ciao, akamemenda mahĩndĩ maacio, na agaciratha na mĩguĩ yake.  Rũũrĩrĩ rũu rũhaana ta mũrũũthi; Rĩrĩa ũkomeete gũtirĩ mũndũ ũngĩthengerera kũũkĩria. Ũrĩa wothe ũraathimaga Aisiraeli nĩarĩraathimagwo, na ũrĩa wothe ũrumaga Aisiraeli nĩarĩrumagwo.” Balaki akĩraakario mũno nĩ Balaamu, agĩkũnja ngundi akĩĩra Balaamu atĩrĩ, “Ndĩragwĩtire ũũke ũrume thũ ciakwa, no handũ ha ũguo ũciraathimĩĩte maita matatũ! Rĩu inũka! Nĩndakwĩrĩire kĩheeo, no MWATHANI nĩatũma ngũime kĩheeo kĩu.” Naake Balaamu agĩcookeria Balaki atĩrĩ, “Ndeerire anjaama arĩa wandũmĩire atĩ o na ũngĩhe betha na thahabu ciothe iria irĩ mũciĩ gwaku ndingĩregana na uuge wa MWATHANI na ũndũ wa gwĩka wendi wakwa niĩ mwene. Niĩ ndĩriugaga o ũrĩa MWATHANI anjĩĩra njuge.” Ũrathi wa Balaamu wa mũthia Na rĩĩrĩ, Balaamu agĩkĩĩra Balaki atĩrĩ, “Rĩu nĩngũcooka kũrĩ andũ aitũ, no itaanathiĩ nĩngũkũmenyithia ũrĩa andũ a Isiraeli mageeka andũ aanyu.” Agĩkĩratha atĩrĩ, “Ndũmĩrĩri ya Balaamu mũrũ wa Beori, ũhoro wa mũndũ ũrona wega, ũraigua ũrĩa Ngai aroiga, Na ũramũkĩra ũũgĩ ũrĩa uumaga kũrĩ Ũrĩa Ũrĩ Igũrũ Mũno. Ngũũrĩĩte maitho nĩndĩroona kĩoneki kĩoneki kĩrĩa kiumĩĩte kũrĩ Mwene Hinya Wothe. Nĩndĩroona matukũ marĩa magooka, na nĩndĩroona rũũrĩrĩ rwa Aisiraeli. Mũthamaki ũtariĩ ta njata ĩkengeete nĩakoima rũciaroinĩ rũu. Mũthĩĩgi wa ũnene nĩũkoima nyũmba ya Isiraeli, nĩakaahoota atongoria a Amoabi na ahũũre andũ oothe a mũhĩrĩga wa Sethu.#. Mũhĩrĩga wa Sethu: Kana; andũ arĩa etĩĩi na a haaro. Nĩakaahoota thũ ciake iria irĩ Edomu naguo bũrũri wao ũtuĩke wake, o Aisiraeli magĩthiaga na mbere na ũhootani. Rũũrĩrĩ rwa Isiraeli nĩrũkaamarangĩrĩria, na rũniinũkie andũ arĩa magaakorwo matigarĩĩte.” Ningĩ o kĩonekiinĩ gĩake Balaamu akĩona Aamaleki na akĩratha atĩrĩ, “Aamaleki nĩ o andũ a rũũrĩrĩ rũrĩa rwarĩ hinya mũno, no mũthiainĩ nĩrũgaathira nginya tene na tene.” Kĩonekiinĩ gĩake nĩonire Akeni, agĩkĩratha atĩrĩ, “Gĩikaro kĩrĩa ũikarĩĩte nĩkĩgitĩre, gĩtirĩ ũgwatiinĩ; kĩhaana o ta gĩtara kĩa nyoni kĩ handũ igũrũ rwaroinĩ rwa ihiga, no inyuĩ Akeni nĩmũkaaniinwo hĩndĩ ĩrĩa Aasiria makaamũtaha.” Ningĩ Balaamu akĩratha atĩrĩ, “Andũ aya macookanĩrĩire mwena wa na rũgongo nĩ a? Andũ a gũtharĩkĩra nĩmagooka kuuma Kuporo, nĩmakaahoota Aasiria na Eberi, no o nao nĩmagaathira biũ.” Balaamu agĩcooka akĩĩhaarĩria akĩinũka, naake Balaki agĩĩthiĩra.