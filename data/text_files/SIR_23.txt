 Ũũi! Mwathani Baaba! Mũnene wa muoyo wakwa! Ndũkandiganĩrie atĩ nduĩrwo nĩ mĩario yakwa; ndũkaae kũmĩreka ĩtũme ngũe. Naarĩ korwo no hũũrwo nĩ ũndũ wa meciiria maakwa, nĩ geetha meciiria maakwa marutwo mĩtugo nĩ ũũgĩ! Ndingĩkenda ihĩtia o na rĩmwe rĩage kũrũmĩrĩrwo. Hĩndĩ ĩyo mahĩtia maakwa nĩ megũtiga kũingĩha, namo meehia maakwa matige kwĩongerera, na ndigaakĩgũa harĩ thũ ciakwa ingenerere.  Ũũi! Mwathani, Baaba na Ngai wa muoyo wakwa! Ngiria kwaria mĩario mĩũru, na weherie merirĩria mooru kuuma thĩinĩ wakwa. Ndũkaareke hootwo nĩ ũkoroku kana merirĩria ma mwĩrĩ na ndũkaanandiganĩrie harĩ merirĩria matarĩ thoni. Mĩĩhĩtwa Ciana ciakwa, thikĩrĩriai ũhoro ũrĩa ngũmũhe ũkoniĩ mĩario; mũndũ ũrĩa ũkũrũmĩrĩra ũrĩa nguuga ndarĩ hingo akaahooteka. Mũndũ mwĩhia enyiitithagia na mĩario yake ya mwĩtĩĩo na ya kũrumana.   Ndũkaae kwĩmenyeria kwĩhĩta, o na ndũkamenyere kũgwetaga rĩĩtwa rĩa Ũrĩa Mũtheru; amu o ta ũrĩa ngombo ĩhũũragwo kaingĩ ĩtaagaga gũtiihangio, noguo mũndũ ũrĩa wĩhĩtaga hingo ciothe, na akagweta rĩĩtwa rĩu atagaathirwo nĩ meehia. Mũndũ ũrĩa wĩhĩtaga maũndũinĩ maingĩ akoragwo aiyũrĩĩtwo nĩ mahĩtia, na ihera gũtirĩ hingo rĩkoragwo rĩ kũraaya na gwake mũciĩ. Angĩaga kũhingia ũrĩa ehĩtĩĩte, nĩahĩtagia. Angĩira mwĩhĩtwa wake, akoragwo e na mahĩtia maita meerĩ. Angĩĩhĩta na akorwo nĩ maheeni araaria, ndangĩrekerwo mahĩtia maake, na mũciĩ wake ũgũtũũra ũiyũrĩĩtwo nĩ mĩtino. Mĩario mĩbuthu Nĩkũrĩ mĩario ĩkoragwo ĩhaana ta gĩkuũ. Mĩario ta ĩyo ndĩkaanooneke thĩinĩ wa andũ a Isiraeli. Andũ merutĩire Ngai nĩmetheemaga mĩtugo ta ĩyo, na matirĩtobokaga meehiainĩ. Ndũkaae kũnyiitanĩra mĩarioinĩ ya wana amu ĩkoragwo na maũndũ ma meehia. Ririkana thooguo na maitũguo rĩrĩa ũikaranĩĩtie na andũ anene, nĩguo ndũkaae gwĩconorithia me ho ũgĩtuĩke kĩrimũ na ũndũ wa mĩtugo yaku mĩũru; hĩndĩ ĩyo ũkĩigue o na kaba ũkuĩte, na ũkĩrume mũthenya ũrĩa waciarirwo. Mũndũ ũmenyereete kwaria mĩario mĩũru ndarĩ hingo akaahota kũmĩtiga o rĩ o rĩ. Meehia ma kĩĩmwĩrĩ Nĩkũrĩ njĩra nyingĩ cia kwĩhia, nacio igagĩtũma Ngai araakare. No rĩĩrĩ, thuti ya kĩĩmwĩrĩ ĩkoragwo ĩhaana ta mwaki ũrĩa ũtahorekaga tiga ũcinire ũniine, wĩhorie guo mwene. Mũndũ ũrĩa ũtũũraga muoyo na ndarĩ bata ũngĩ tiga o wa kũnyootora thuti ya kĩĩmwĩrĩ,#. Bata ũngĩ tiga o wa kũnyootora thuti ya kĩĩmwĩrĩ: Kana “mũndũ ũrĩa ũtharagia na mũndũ wao.” egũtũũra ũguo nginya akaaniinwo nĩ mwaki ũcio. Mũndũ ta ũcio eriragĩria o gũtharia, na ndarĩ hingo aiganagia nginya agaakua.  Mũndũ mũrũme ũrĩa ũthiaga gũtharia-rĩ, eĩraga na ngoro atĩrĩ, “Gũũkũ gũtirĩ mũndũ ũranyona; gũũkũ nĩ nyũmba thĩinĩ na kwĩ nduma gũtirĩ mũndũ ũngĩĩnyona. Nĩ kĩĩ gĩgũtũma ndĩtigĩre? Ũrĩa Ũrĩ Igũrũ Mũno o naake ndangĩnyona.” Mũndũ ta ũcio akoragwo agĩĩtigĩra kuonwo nĩ andũ, na ndakoragwo akĩmenya atĩ maitho ma Mwathani makoragwo na ũtheri mũkengu maita ngiri ikũmi (,) ma ũrĩa riũa rĩkengaga; oonaga maũndũ moothe marĩa twĩkaga nginya o na marĩa tũgeragia kũhithĩrĩra.  Mbere ya thĩ kũũmbwo, we nĩamĩũĩ yothe, o na thuutha wa kũũmbwo kwayo. Mũndũ ũcio akaanyiitwo rĩrĩa we aterĩgĩrĩire, na akĩherithĩrio itũũrainĩ gatagatĩ. Mũtumia ũrĩa ũtigaga mũthuuriwe agathiĩ agaciara mwana na mũndũ ũngĩ, akareehera mũthuuriwe kaana gatarĩ gaake, noguo atariĩ. Amu wa mbere nĩaregeete kũhingia watho wa Ũrĩa Ũrĩ Igũrũ Mũno, na wa keerĩ nĩahĩtĩirie mũthuuriwe, na wa gatatũ etuĩte mũmaraaya, na agakĩreehera mũthuuriwe mwana ũtarĩ wake uumanĩĩte na ũtharia. Mũtumia ũcio arĩreehagwo mbere ya mũingĩ akaherithio, o na ciana ciake ikaherithio. Ciana icio ciake itirĩ hingo igaatuĩka cia mũciĩ ũcio biũ, o na itikaahota kũgĩa na mĩciĩ yacio. We egũtũũra anyarairwo, na kũririkanwo gwake kũrĩkoragwo kũrĩ ta kĩrumi. Akua, andũ arĩa agaatiga muoyo nĩmakaamenya atĩ gũtirĩ ũndũ mwega gũkĩra gũtĩĩa Mwathani, na gũtirĩ ũndũ wĩ mũrĩo gũkĩra kũhingia maathani maake.#. Maandĩko mamwe nĩmoongagĩrĩra kamũhari ga ; Nĩ ũndũ wĩ gĩtĩĩo kũrũmĩrĩra Ngai, na kwamũkĩrwo nĩ we nĩkuongererwo matukũ.