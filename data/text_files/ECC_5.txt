 Wĩciirie mbere ya kuuga ũndũ Menyerera mũthiĩre waku rĩrĩa ũgũtoonya nyũmba ya Ngai. Gũthiĩ kuo gũthikĩrĩria nĩ kwega gũkĩra magongoona ma irimũ, amu itikoragwo ikĩmenya atĩ nĩireka ũũru. Tiga kũhiũhaga kwaria, kana kũhiũha kwĩrĩra Ngai kĩndũ. Ngai arĩ igũrũ nawe wĩ thĩ, kwoguo ciugo ciaku reke ikoragwo irĩ nyiinyi. O ũrĩa mũndũ akoragwo na mĩtangĩko mĩingĩ, noguo arootaga irooto njũru, na ningĩ o ũrĩa mũndũ araheana ũhoro mũingĩ noguo angiuga ũndũ wa ũrimũ.  Rĩrĩa werĩra Ngai kĩndũ, mũhingĩrie narua, amu we ndakenagio nĩ irimũ. Hingia ũrĩa ũmwĩrĩire. Nĩ kaba kwaga kũmwĩrĩra kĩndũ gũkĩra kũmwĩrĩra ũcooke wage kũmũhingĩria. Ndũgaatũme ciugo ciaku wee mwene itũme wĩhie, ndũkaae kwĩra mũrekio wa Ngai atĩ ndũkũgwatĩirie ũkiuga ũguo. Ũgũgĩtũma Ngai araakario nĩ mĩario yaku agĩthũũkangie wĩra wa mooko maaku nĩkĩ? Amu o ũrĩa mwĩĩro wa ngoro ũrĩ mũingĩ, noguo mawĩra marĩ maingĩ, o na mĩario ya tũhũ. Ũndũ ũrĩa wĩ bata nĩgũtĩĩa Ngai. Ũtũũro nĩ wa tũhũ Ũngĩona thirikaari ĩkĩhinyĩrĩria mũthĩĩni, o na kĩhooto na ũũma ikĩaga kũrũmĩrĩrwo, ndũkagegeare nĩ ũhoro ũcio, amu mũtongoria akoragwo agitĩirwo nĩ ũrĩa mũnene kũmũkĩra, nao eerĩ makoragwo magitĩirwo nĩ ũngĩ mũnene kũmakĩra. O na kũrĩ ũguo-rĩ, mũthamaki angĩrũmbũyania na ũrĩmi nĩagunaga andũ oothe arĩa arathamakĩra. Mũndũ ũrĩa wendeete mbeeca ndaciiganagia, na ũrĩa wendeete gũtonga ndaiganagwo nĩ uumithio ũrĩa oonaga: o na ũguo no tũhũ. O ũrĩa indo cia mũndũ iraingĩha, noguo acirĩi maingĩhaga; na mwene cio ndarĩ uumithio oonaga tiga no kũmenya amenyaga atĩ nĩ mũtongu. Mũndũ wa kũrĩmia arĩĩte irio nyingĩ kana nyiinyi nĩakomaga toro mwega, no gĩtonga gĩkoragwo na indo nyingĩ ũguo atĩ ũtukũ kĩraaraga gĩkĩhahũkaga. Nĩharĩ ũndũ mũũru mũno nyoneete gũũkũ thĩ, naguo nĩ mũndũ kwĩigĩra ũtonga wa gũkaahũthĩra abatara. No rĩĩrĩ, gũkagĩa na mũtino akĩonjorithia, ũtonga ũcio ũgathira agatigwo atarĩ kĩndũ gĩa gũkaagaywo nĩ ciana ciake.  O ũrĩa mũndũ aaciarirwo nĩ nyina atarĩ kĩndũ, noguo agaathiĩ mooko matheri thuutha wa kũruta wĩra wa mĩnoga. Ũguo nĩ ũũru mũno atĩ o ũrĩa mũndũ ookire noguo agathiĩ. Nĩ uumithio ũrĩkũ agĩaga naguo gũtũũra arutaga wĩra wa kũhũũra maaĩ na ndĩrĩ? Atũũraga matukũ maake moothe thĩinĩ wa nduma, kĩeha, mĩtangĩko, maraakara, na mĩrimũ. Atĩrĩĩrĩ, ũndũ ũrĩa nyoneete mwega na mwagĩrĩru nĩ mũndũ arĩe, anyue na ekenie na indo iria arutĩire wĩra gũũkũ thĩ matukũ maake manyiinyi marĩa aheetwo nĩ Ngai; rĩu nĩrĩo igai rĩake. O naake mũndũ o wothe ũrĩa Ngai aheete ũtonga, indo, o na hinya wa gwĩkenia nacio, niamũkĩre igai rĩake na ekenie na kĩrĩa arutĩire wĩra; kĩu nĩ kĩheeo kuuma kũrĩ Ngai. Mũndũ ũcio ndangĩĩtanga na ũrĩa matukũ ma ũtũũro wake marĩ manyiinyi, tondũ Ngai nĩamwĩkĩrĩĩte gĩkeno ngoroinĩ yake.