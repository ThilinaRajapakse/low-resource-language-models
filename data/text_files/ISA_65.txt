 Ngai kũherithia andũ arĩa aremi  MWATHANI ekuuga atĩrĩ, “Niĩ njikaraga ndĩhaarĩirie gũcookia mahooya ma andũ aakwa, na matihooyaga. Njikaraga ndĩhaarĩirie kuonwo nĩ arĩa matanjaragia, no matĩrũmbũyagia kũnjaria. Rũũrĩrĩ rũũrũ rũtihooya, o na gũtuĩka njikaraga hingo ciothe ndĩhaarĩirie kũrwĩra atĩrĩ, ‘Niĩ ũyũ haaha! Nĩngũmũteithia.’  Mũthenya o mũthenya ndambũrũkagĩria andũ acio aremi guoko, no nao magathiĩ na njĩra ciao itarĩ nũngĩrĩru, na makarũmĩrĩra mĩbango yao eene. Andũ aya maikaraga mbere yakwa maathirĩkagie, tondũ marutagĩra magongoona tũtitũinĩ twa magoongona; na magacinagĩra ũbaani maturubarĩ igũrũ. Matindaga mbĩĩrĩrainĩ, makaraaraga ngurungainĩ, makarĩaga nyama cia ngũrũe, na makanyuaga thubu wa nyamũ irĩ mũgiro. Ningĩ meeraga andũ arĩa angĩ atĩrĩ, ‘Mũtigatũkuhĩrĩrie; ithuĩ tũrĩ andũ atheru kũmũkĩra, mũtigatũhuutie!’ Andũ ta acio ndingĩhota kũmakirĩrĩria, maraakara maakwa harĩ o mahaana ta mwaki ũtangĩhoreka o na atĩa.  “Nĩndĩkĩĩtie gũtua atĩ nĩngũmaherithia, na ndingĩkirĩrĩria rĩngĩ. Ngũmaherithia o biũ nĩ ũndũ wa meehia maao, o na ndĩmaherithĩrie marĩa ma maithe maao. Tondũ nĩmacinagĩra ũbaani irĩmainĩ igũrũ, na makaamenagĩrĩria marĩ tũthũngũri igũrũ. Ngũmaherithia o biũ nĩ ũndũ wa ciĩko ciao iria meekĩĩte.”  MWATHANI egũkiuga atĩrĩ, “Andũ moona atĩ kĩmanjĩka gĩa thabibũ no kĩega-rĩ, meeranaga matigagĩthũũkie amu no kiume ndibei. Ũguo noguo na niĩ ngwĩka nĩ ũndũ wa andũ aakwa arĩa mandungatagĩra, ndikũmaniina oothe hamwe. Nĩngaagĩa na mbeũ thĩinĩ wa Isiraeli, na thĩinĩ wa Juda ndute andũ a kũgaya bũrũri wakwa wa irĩmainĩ. Andũ arĩa thuurĩĩte nĩ o makaaũgaya, na arĩa mandungatagĩra nĩ o magaatũũra kuo.  Cianda cia Sharoni igaatuĩka cia kũrĩithagio ng'ondu, nacio cia Akori cia kwarahagio ng'ombe nĩ andũ arĩa maathaathayagia.  “No rĩĩrĩ, inyuĩ arĩa mwandiganĩirie, na mũkĩriganĩrwo nĩ Zayuni, kĩrĩma kĩrĩa gĩakwa gĩtheru, inyuĩ mũthaathayagia ngai iria ciĩtagwo Gadi na Meni, ngai iria ciĩtanagio na mũnyaka na mũtino, marigĩrĩrioinĩ, ngamũneana mũũragwo na rũhiũ rwa njora. Ngaamwĩka ũguo tondũ ndeetana mũtiananjĩtĩka, na ndaaria mũtianathikĩrĩria. Ningĩ nĩmwathiire o na mbere kũũnemera, na gwĩka maũndũ mooru. Kwoguo-rĩ, ngũkiuga atĩrĩ, ‘Arĩa mandungatagĩra marĩrĩaga makahũũna, no inyuĩ mũrĩtũũraga na ng'aragu. Arĩa mandungatagĩra marĩkoragwo na indo cia kũnyua, no inyuĩ mũrĩtũũraga na nyoota. Arĩa mandungatagĩra marĩiyũragwo nĩ gĩkeno no inyuĩ mũrĩikaraga na gĩconoko. Arĩa mandungatagĩra marĩinaga makĩrũũhagia, no inyuĩ mũrĩrĩraga na mũgeethikĩra. Andũ aakwa arĩa aamũre marĩhũthagĩra rĩĩtwa rĩanyu rĩrĩa mekwenda mũnyiitwo nĩ kĩrumi. Niĩ MWATHANI Ngai ndĩrĩmũũragaga, no andũ arĩa manjathĩkagĩra nĩngaamahe rĩĩtwa rĩerũ. Mũndũ o wothe thĩinĩ wa bũrũri eenda kũraathimwo, arĩthiaga harĩ Ngai ũrĩa wa ma, ũrĩa wothe naake ũrĩĩhĩtaga, arĩĩhĩtaga akĩgwetaga rĩĩtwa rĩa Ngai ũrĩa wa ma. Amu mathĩĩna ma mahinda ma tene nĩmagaakorwo mariganĩire na magathengio ndikaamoonage.’ ” Ũũmbi Mwerũ  MWATHANI egũkiuga atĩrĩ, “Nĩngũũmba igũrũ rĩerũ o na thĩ njerũ. Maũndũ marĩa makũrũ matigaacooka kũririkanagwo kana meciiragio ũhoro wamo. Ikaragaai mũkeneete hĩndĩ ciothe, o na mũcanjamũkage nĩ ũndũ wa indo iria ngũũmba. Itũũra rĩa Jerusalemu rĩrĩa ngũũmba rĩrĩkoragwo rĩrĩ rĩa gĩkeno, andũ aarĩo marĩikaraga makeneete.  Niĩ na niĩ ndĩrĩkenagĩra Jerusalemu, o na ngenagĩre andũ aakwa. Itũũrainĩ rĩa Jerusalemu gũtigaacooka kũiguuo mũgambo wa kĩrĩro o na wa macakaya. Gũtirĩonekaga ciana igũkua irĩ ngeenge; arĩa akũrũ nao gũtirĩ ũrĩkuaga atahingĩĩtie matukũ maake. Mũndũ angĩkua akinyĩĩtie mĩaka igana, arĩonagwo arĩ o mwĩthĩ. Mũndũ aaga gũkinyia mĩaka igana, arĩonaga ta e mũmene. Andũ marĩakaga nyũmba na magacitũũra; marĩhandaga mĩthabibũ na makamĩgetha arĩ o. Matirĩakaga nyũmba igatũũrwo nĩ andũ angĩ; matirĩhandaga mĩthabibũ ĩkagethwo nĩ andũ angĩ. Andũ aakwa marĩtũũraga matukũ maingĩ o ta mĩtĩ; na nĩmarĩkenagĩra wĩra wa mooko maao ihinda iraaya. Matirĩrutaga wĩra ũtarĩ na uumithio, kana magĩe na ciana ingĩmaconorithia, tondũ o eene na ciana ciao nĩndĩrĩmaraathimaga Ndĩrĩtĩkaga mahooya maao mbere ya mangaĩre, na maahooya, nĩndĩrĩiguaga mahooya maao.  Hiti na ng'ondu irĩrĩaga hamwe, mĩrũũthi ĩrĩage nyeki ta ndeegwa, na nyamũ cia thĩ ikarĩaga tĩĩri. Kũu kĩrĩmainĩ gĩakwa kĩrĩa gĩtheru, gũtigaacooka gũtiihanio kana kũũnũhanwo.”