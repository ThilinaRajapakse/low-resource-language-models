 Mũnabii kũmenereria meehia ma andũ Atĩrĩĩrĩ, tigaai gwĩciiria: atĩ MWATHANI ndarĩ na hinya o na haniini wa kũmũhonokia, kana atĩ ahingĩĩte matũ ũguo atĩ ndangĩhota kũigua mwamũkaĩra! No rĩĩrĩ, mahĩtia maanyu nĩ mo meekĩrĩĩte mũhaka gatagatĩ kaanyu na Ngai wanyu. Meehia maanyu nĩ mo matũmĩĩte Ngai amwĩhithe, akaaga kũmũigua mwamũhooya. Nĩ gũkorwo mooko maanyu nĩmaitithĩĩtie thakame nyingĩ, ciara cianyu ikagera ngero nyingĩ, tũnua twanyu tũkaaria maheeni maingĩ, na nĩmĩ cianyu nacio ikaaria waganu mũingĩ.  Mwatwarana igootiinĩ mũtithitanganagĩra maũndũ na kĩhooto, ningĩ gũtirĩ wĩyaragĩrĩria arũmĩrĩire ũthingu. Mwĩhokaga mĩgambo ĩtarĩ kĩene na mũkaaria maheeni, gũgakĩonekaga mathĩĩna na maũũru maingĩ. Mũgakĩhaana o ta mũkomereirie matumbĩ ma nyoka cia thumu, kana andũ maroogotha ndigi cia rũrenda rwa mbũmbũĩ. Mũndũ angĩrĩa itumbĩ rĩmwe, no gũkua angĩkua, itumbĩ rĩu rĩngĩkomererio rĩtũrwo, riumaga o nyoka ya thumu. Ta ũrĩa ndigi cia rũrenda rwa mbũmbũĩ itangĩhota gũthondeka nguo cia kwĩhumbĩra, no taguo mũtangĩhota kwĩhumbĩra na ikĩro cianyu, tondũ ciĩko cianyu no cia waganu mũtheri.  Mũhanyũkagĩra gwĩka ũũru, mũkehĩkahĩka kũũraga andũ arĩa matarĩ na mahĩtia. Mũhiũhaga gwĩciiria o kũgera ngero, na kũrĩa mwagerera mũgatiga mwananga na mwatharia. Mũtirũmbũyanagia na maũndũ ma thaayũ, o na kana mũkarũmĩrĩra njĩra cia waragania. Ningĩ mũrũmagĩrĩra njĩra cia ungumania, na gũtirĩ mũndũ wĩiguaga arĩ na thaayũ acigerera. Mũingĩ wothe kuumbũra meehia maguo Atĩrĩĩrĩ, tũtĩrũmagĩrĩra njĩra cia waragania, na tũtirũmagia ũhoro wa ũthingu. Nĩkĩo twĩhokaga ũtheri, no tũkeyona o ndumainĩ, twendaga gũthiĩra ũtheriinĩ, no tũthiagĩra o ndumainĩ. Tũthiaga tũkĩhambahambataga ta itumuumu, tũgagĩthiĩ tũkĩhĩngagwo mũthenya barigici o ta arĩ ũtukũ. O na kana ta andũ marathiĩra kũndũ kũrĩ nduma o ta ya kwa arĩa akuũ. Tũthiaga tũceemeete o ta nduba, ithuĩ oothe tũcaayaga o ta ndutuura. Twetagĩrĩra tuone waragania, no tũtiwonaga, twetagĩrĩra ũhonokio, naguo ũgatwĩtheema.  MWATHANI, nĩtũkwĩhĩirie mũno, mawĩhia maitũ nĩmaratũthitanga na nĩtũmooĩ moothe. Nĩtũkũremeete na tũgagũkaana, tũgagũtiganĩria na tũkaaga gũgwathĩkĩra. Twaragia o ũhoro wa kũhinyanĩrĩria na gũũkanĩrĩra, ngoro ciitũ igataranagia o ũhoro wa maheeni. Nĩ ũndũ ũcio waragania nĩũthengeetio, naguo ũthingu ũgagĩikara o haraaya. Tũcĩrainĩ tuothe ũhoro wa ma nĩkũrangĩrĩrio ũrarangĩrĩrio, na kĩhooto gĩtingĩonerwo handũ kuo. Ũhoro wa ma wagĩĩte na njĩra nene ũguo atĩ mũndũ wothe ũteekaga ũũru nĩkũherithio aherithagio. MWATHANI kũhaarĩria kũhonokia andũ aake MWATHANI nĩoneete ũguo wothe, na nĩaraakarĩĩte tondũ gũtirĩ na waragania o na haniini,  Nĩamakĩĩte nĩkuona atĩ gũtirĩ mũndũ wa gũteithĩrĩria andũ arĩa ahatĩrĩrie. Nĩ ũndũ ũcio egũtũmĩra ũhoti wake, amahonokie na amahe ũhootani.  Akwĩhumba ũthingu ta arĩ gako ga kwĩgitĩra gĩthũri, egwĩkĩra ũhootani mũtwe ta arĩ ngobia, akĩĩhumbe wendi mũnene wa gũthondeka maũndũ wega, na wa kũherithia na kũrĩhanĩria maũũru marĩa andũ meekĩĩtwo. Ekũrĩha mũndũ o mũndũ kũringana na ikĩro ciake, thũ ciake, o na iria irĩ bũrũri wa kũraaya, aciherithie araakarĩĩte. Kuuma mwena wa irathĩro kinya wa ithũĩro, gũtirĩ ũtakaahe rĩĩtwa na riiri wake gĩtĩĩo. Naake agooka o ta rũũĩ rũraikania nĩ kũiyũra, na o ta kĩhuuhũkanio kĩa rũhuuho.   MWATHANI arakĩĩra andũ aake atĩrĩ, “Nĩngũũka Jerusalemu ndĩmũgitĩre, na ndĩmũhonokie inyuothe mũtiganĩirie meehia maanyu. Njooke thondeke kĩrĩĩkanĩro na inyuĩ ta ũũ: ndĩmũhe hinya wakwa na mataaro maakwa mũtũũre nacio aagu na aagu. Inyuĩ na inyuĩ kuuma rĩu mũtũũre mũnjathĩkagĩra na mũrutaga ciana cianyu kũnjathĩkagĩra hingo ciothe.”