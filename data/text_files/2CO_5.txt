 Tondũ nĩtũũĩ atĩ hema ĩno tũtũũraga thĩinĩ wayo, na nĩyo mĩĩrĩ ĩno iitũ, ĩngĩthario Ngai nĩatũthondekeire mũciĩ igũrũ, ũrĩa ũtaakĩĩtwo na mooko, wa gũtũũra tene na tene. Rĩu twĩ gũũkũ thĩ nĩtũcaayaga nĩ ũndũ nĩtwĩrĩragĩria gũtũũra mũciĩ ũcio witũ wa igũrũ, tũkeerirĩrĩa kũwĩhumba ta nguo tũtikaanakorwo twĩ njaga. Hĩndĩ ĩrĩa twĩ hemainĩ ĩno tũrĩ rĩu nĩtũcaayaga na mũcaayo wa kũigua tũhinyĩrĩirio; ti kuuga tũkuuga atĩ mwĩrĩ ũyũ tũrĩ naguo weherio, no ũrĩa tũkwenda no tũhumbwo ũcio wa igũrũ nĩguo mwĩrĩ ũyũ ũkuaga ũgarũrwo ũtuĩke wa gũtũũra muoyo. Ngai nĩ we ũtũhaarĩirie nĩ ũndũ wa kũgarũrwo kũu, naake nĩatũheete Roho wake atuĩke mũrũũgamĩrĩri wa kĩrĩa gĩothe atũigĩire. Nĩ ũndũ ũcio, nĩtũkoragwo twĩ na ũũmĩrĩru hingo ciothe. Tondũ nĩtũũĩ atĩ hĩndĩ ĩrĩa tũgũtũũra thĩinĩ wa mwĩrĩ ũyũ ta arĩ guo mũciĩ witũ tũkoragwo twĩ kũraaya na Mwathani. Nĩ amu tũthiaga na wĩtĩkio, tũtithiaga na ũrĩa tũrona. Nĩtũiyũrĩĩtwo nĩ ũũmĩrĩru, na nĩ kaba tuume mĩĩrĩinĩ ĩno iitũ tũtũũraga ta arĩ yo mĩciĩ iitũ. Kwoguo ithuĩ ũndũ ũrĩa twendaga mũno makĩria no gũkenia Mwathani, twĩ gũũkũ thĩ kana tũtarĩ kuo.  Tondũ ithuothe no mũhaka tũkaarũũgama mbere ya gĩtĩ gĩa gũtuanĩra gĩa Kristũ, na o mũndũ nĩakaaheeo kĩrĩa aagĩrĩirwo nĩkũheeo kũringana na maũndũ marĩa aaneeka na mwĩrĩ wake marĩ meega kana marĩ mooru. Ũraata na Ngai thĩinĩ wa Kristũ Ithuĩ-rĩ, nĩtũũĩ gũtĩĩa Mwathani nĩkuuga atĩa, nĩkĩo tũgeragia kũguucĩrĩria andũ arĩa angĩ. Ngai nĩatũũĩ ũrĩa tũhaana, na ngwĩhoka atĩ o na niĩ nĩmũmenyeete na ngoro cianyu ũrĩa haana. Ti kũgeria tũrageria kwĩgaathĩrĩria harĩ inyuĩ rĩngĩ, no nĩkũmũhe tũramũhe mweke nĩguo mwĩrahe nĩ ũndũ witũ, nĩguo mũgĩage na ũndũ wa gũcookeria mũndũ ũrĩa wĩrahaga nĩ ũndũ wa ũrĩa ahaana akĩoneka, no ti ũrĩa ahaana ngoro. No rĩĩrĩ, angĩkorwo tũrĩ agũrũku, tũgũrũkĩĩte nĩ ũndũ wa Ngai, na angĩkorwo tũtirĩ agũrũku, tũhaana ũguo nĩ ũndũ wanyu. Wendo wa Kristũ nĩguo ũtwathaga, amu rĩu nĩtũũĩ atĩ angĩkorwo ũmwe nĩakuire nĩ ũndũ witũ ithuothe, ithuothe nĩtwakuanĩire hamwe naake. Kristũ aakuire nĩ ũndũ witũ ithuothe nĩguo arĩa megũtũũra matigatũũre nĩ ũndũ wao eene, no matũũre nĩ ũndũ wa ũrĩa wakuire na agĩcooka akĩriũkio nĩ ũndũ wao. Hakĩrĩ ũguo-rĩ, kuuma rĩu tũtigũcooka gũtuĩra mũndũ kũringana na ũrĩa andũ meciiragia. O na akorwo twĩ hĩndĩ twatuagĩra Kristũ kũringana na ũrĩa andũ meciiragia, rĩu tũtiĩkaga ũguo. Kwoguo mũndũ angĩkorwo arĩ thĩinĩ wa Kristũ, atuĩkaga kĩũmbe kĩerũ; maũndũ moothe ma tene nĩgũthira mathiraga magooka meerũ. Maũndũ macio moothe meekagwo nĩ Ngai, na nĩaniinire ũthũ gatagatĩinĩ gaitũ naake ahũthĩire Jesũ Kristũ, na agĩtũhe wĩra wa kũiguithania andũ arĩa angĩ naake. Kwoguo ahũthĩire Kristũ#. Ahũthĩrĩĩte Kristũ: Kana; “e thĩinĩ wa Kristũ.”, Ngai nĩaiguithanirie andũ oothe naake we mwene atekũmatarĩra meehia maao, na agĩtwĩhokera wĩra ũyũ wa kũmaiguithania naake. Kwoguo ithuĩ twĩ aarĩrĩria a Kristũ, na nĩ ta Ngai ũrathaithana na tũnua twitũ. Tũramũthaitha handũinĩ ha Kristũ mwĩtĩkĩre kũiguithanio na Ngai! Ngai nĩatũmire Kristũ ũrĩa ũtaarĩ na meehia agĩe na meehia nĩ ũndũ witũ nĩguo na ithuĩ tũgae ũthingu wa Ngai twĩ thĩinĩ wa Kristũ.