 Ngai kũmenereria mĩhianano ya Aisiraeli Atĩrĩĩrĩ, andũ arĩa athingu no gũthira marathira, na gũtirĩ mũndũ ũrarũmbũyania nao. Andũ arĩa ehokeku no gũkua marakua, na gũtirĩ mũndũ ũramenya atĩ andũ acio athingu nĩgũthengio marathengio thĩĩnainĩ, matwarwo kũndũ kũrĩ na thaayũ. Andũ arĩa matũũraga ũtũũro wa ũthingu, makua matwaragwo makahuurũke.  Ũkaai haaha, inyuĩ maciaro ma mũtumia mũrogi, o inyuĩ ciana cia itharia na maraaya. Nũũ mũrathaaka naake? Nũũ mũrathamĩria kanua mũkĩmũrutagĩra rũrĩmĩ? Githĩ mũticiarĩirwo meehiainĩ na maheeniinĩ? Inyuĩ mũhũũragĩra ũmaraaya mĩgandiinĩ yanyu ĩrĩa mĩamũre na mũtĩinĩ o wothe mũruru. Mũrutaga ciana cianyu magongoona, mwĩ kũu ciandainĩ cia rũũĩ na ngurungainĩ cia mahiga. Ningĩ muoyaga mahiga marĩa manyoroku ma kũu ciandainĩ icio, mũkamatua ngai na mũgacithaathaiya. Mũgacooka mũgacitwarĩra ndibei ta arĩ ihaki, o na mũgacireehere irio cia mĩgũnda. Mũragĩciiria atĩ nĩngenagio nĩ ũguo wothe? Mũthiaga irĩmainĩ iria ndaaya, o kũu mũkoragwo mũthiĩte kũruta magongoona maanyu, mũgathondeka ũrĩrĩ wa gũkomania. Mũigaga mĩhianano yanyu thuutha wa mĩrango ya nyũmba cianyu, nĩ gũkorwo mwandiganĩria, mũrutaga nguo mũkahaica ũrĩrĩ mũgakomanie, na mũgakĩarĩrĩria mbeeca iria mũkũhe acio mũgũkoma nao. Mũgakĩhũũra ũmaraaya o kũu mũroreete mĩhianano ĩyo yanyu. Mwĩhakaga maguta marĩa manungaga wega na ũingĩ, mũgathiĩ gũthaathaiya ngai ĩrĩa ĩĩtagwo Moleku. Nĩ geetha muone ngai cia gũthaathaiya mũtũmaga andũ kũndũ kũraaya, o na mũkamatũma nginya kwa arĩa akũu. Na rĩĩrĩ, o na mwanogio nĩ kũũrũũra, mũtiĩcookagĩra mũkoiga, “Tũraruta wĩra wa tũhũ.” Mwĩyonaga ta mwagĩa na hinya ũngĩ mwerũ, na nĩkĩo mũtatiganagĩria ũhoro ũcio.  “Atĩrĩĩrĩ, nĩ ngai irĩkũ icio imũmakagia na mwĩtigagĩra ũguo nĩ geetha mũũheenie, na mũndiganĩrie na mwage gwĩciiria ũhoro wakwa o na haniini? Hiihi mwagire kũũhe gĩtĩĩo tondũ nĩngirĩĩte ihinda iraaya? Tondũ mwĩciiragia nĩmũreeka wega-rĩ, nĩngũkiumbũrania ciĩko icio yanyu, na ngai icio cianyu itimũteithia. Rĩrĩa mũrĩkaya mũteithio-rĩ, mũũnganio ũcio wa ngai cianyu ta nĩũrĩmũteithia! Rũhuuho rũrĩcikuua ciothe, rũcieherie ciothe na ihuruutana o rĩmwe. Arĩa oothe maigaga mwĩhoko wao thĩinĩ wakwa nĩ o makaagaya bũrũri na maathaathayagĩrie Hekaarũinĩ yakwa.” Ngai kwĩranĩra ũteithio na kũhonania Hĩndĩ ĩyo nĩgũkaanĩrĩrwo atĩrĩ, “Thikaai marima! Thikaai marima! Theriai njĩra. Thengiai mĩhĩnga yothe njĩrainĩ iria andũ aakwa mekũgerera.”  Nĩ gũkorwo Ngai Ũrĩa Ũrĩ Igũrũ, o we ũtũũraga tene na tene, na rĩĩtwa rĩake nĩ rĩtheru, aroiga atĩrĩ, “Niĩ ndũũraga igũrũ kũrĩa gũtheru no ningĩ nĩngoragwo hamwe na andũ arĩa enyiihia na arĩa merirĩĩte, nĩ geetha njookerie mĩoyo na ngoro ciao hinya. Amu hĩndĩ ciothe ndirĩikaraga ngĩmatetagia kana ndĩmaraakarĩire. Ingĩĩka ũguo, mĩoyo yao na ngoro ciao iria ndoombire, no ciage hinya. Nĩndaraakaririo nĩ waganu na ũkoroku wao ngĩmaherithia na ngĩmatiganĩria. Nao makĩũmia ciongo, magĩthiĩ na mbere kũrũmĩrĩra mĩtugo ĩyo yao.  “Nĩnyoneete ũrĩa meekĩĩte, no nĩngũmahonia. Nĩngũmatongoria na ndĩmateithie na nyũmĩrĩrie arĩa maramacakaĩra.  Nĩngũhe andũ oothe, a gũkuhĩ na a kũraaya, thaayũ! Na nĩngũmahonia. No rĩĩrĩ, andũ arĩa aaganu mahaana o ta iria rĩrĩa rĩtahooragĩra, na rĩtangĩhoorereka, makũmbĩ maarĩo mahũũrahũũranaga makĩminjaga na igũrũ ndooro na gĩko.  Andũ arĩa aaganu mationaga thaayũ.” Ũguo nĩguo MWATHANI oiga.