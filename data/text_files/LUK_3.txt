 Mahunjio ma Johana Mũbatithania (Mat .-; Mar .-; Joh .-) Na rĩĩrĩ, mwakainĩ wa ikũmi na ĩtaano wa wathani wa mũthamaki Tiberio ũthamakiinĩ wa Aroma, Ponitio Pilato nĩ we warĩ barũũthi wa Judea, naake Herode aathanaga Galili, naake mũrũ wa nyina Filipu nĩ we wathanaga mabũrũriinĩ ma Iturea na Turakoniti, naake Lisania agaathana Abilene, nao Anasi na Kaiafa nĩ o maarĩ athĩnjĩri Ngai arĩa anene. Hĩndĩ ĩyo kiugo kĩa Ngai gĩgĩkinyĩra Johana mũrũ wa Zakaria arĩ werũinĩ. Kwoguo Johana agĩthiĩ akĩhunjagia bũrũriinĩ wothe ũrĩa wakuhĩrĩirie rũũĩ rwa Jorodani, akiugaga atĩrĩ, “Mwĩrireei meehia maanyu, na mũbatithio, na nĩmũkuoherwo meehia maanyu.”  Eekire ũguo kũringana na ũrĩa handĩkĩĩtwo ibukuinĩ rĩa mũnabii Isaia atĩ: “Kwĩ mũgambo wa mũndũ ũranĩrĩra werũinĩ akoiga atĩrĩ: ‘Haarĩriai njĩra ya Mwathani; na mũrũngarie tũcĩra twake! Mĩkuru yothe nĩĩkaiyũrio, nacio irĩma ciothe na ithũngũri ciigananio. Njĩra ciothe itarĩ nũngarũ nĩikaarũngario, na iria itarĩ njaraganu ciaraganio. Andũ oothe nĩmakoona ũhonokio wa Ngai!’ ”  Na rĩĩrĩ, andũ aingĩ nĩmaathiire kũrĩ Johana akamabatithie, naake akĩmeera atĩrĩ, “Inyuĩ ciana ici cia nduĩra! Nũũ ũmwĩrĩĩte atĩ no mũhote kũũrĩra maraakara marĩa makirie gũũka?  Ĩkaai ciĩko cia kuonania atĩ nĩmwĩrirĩĩte meehia maanyu, na mũtikaae kwĩĩra na ngoro atĩrĩ, ‘Ithe witũ nĩ Aburahamu!’ Nĩ gũkorwo ngũmwĩra atĩ, Ngai no ahote gũtũma mahiga maya matuĩke ciana cia Aburahamu!  Na rĩu ithanwa nĩrĩhaarĩrie rĩa gũtema mũtĩ o gĩtinainĩ; mũtĩ o wothe ũtaciaraga maciaro meega ũrĩtemagwo ũgaikio mwakiinĩ.” Nao andũ makĩmũũria atĩrĩ, “Tũgũgĩĩka atĩa rĩu?” Naake Johana akĩmacookeria akĩmeera atĩrĩ, “Mũndũ wĩ na nguo igĩrĩ nĩahe ĩmwe ũrĩa ũtarĩ, na mũndũ wĩ na irio nĩagaĩre ũrĩa ũtarĩ.”  Nao eetia a mbeeca cia igooti magĩũka kũbatithio, makĩmũũria atĩrĩ, “Mũrutani, ithuĩ na ithuĩ tũgwĩka atĩa?” Naake akĩmacookeria akĩmeera atĩrĩ, “Mũtikaae kũũnganagia mbeeca nyingĩ gũkĩra iria watho ũmwĩtĩkĩrĩĩtie.” Nacio thigari ikĩmũũria atĩrĩ, “Ĩ ithuĩ na ithuĩ tũgwĩka atĩa?” Naake agĩcicookeria agĩciĩra atĩrĩ, “Mũtigatuunyage mũndũ o wothe mbeeca ciake na hinya kana na ũndũ wa kũmũigĩrĩra kĩgeenyo. Ningĩ iganagwoi nĩ mũcaara wanyu.” Na rĩĩrĩ, tondũ wa mwĩhoko ũrĩa andũ maarĩ naguo, magĩkĩambĩrĩria kwĩyũria na ngoro kana hiihi Johana aarĩ Mesia. Naake Johana agĩkĩmeera oothe atĩrĩ, “Niĩ ndĩramũbatithia na maaĩ, no nĩkũrĩ mũndũ mũnene kũrĩ niĩ ũgũũka, ũrĩa o na niĩ itaagĩrĩirwo nĩkuohora ndigi cia iraatũ ciake. We arĩmũbatithagia na Roho Mũtheru na mwaki. Na rĩĩrĩ, e na gĩcungi gĩake gĩa gũcunga ngano, eeherie ngano amĩige makũmbĩ, namo mahuti amacine na mwaki ũtahoraga.” Johana nĩakĩhunjirie Ũhoro ũrĩa Mwega na njĩra nyingĩ agĩthaithaga andũ magarũrĩre mĩthiĩre yao.  No rĩĩrĩ, Johana nĩatetirie Herode, ũrĩa warĩ mũthamaki, nĩ ũndũ wa kũhikia Herodia, mũtumia wa mũrũ wa nyina, o na nĩ ũndũ wagwĩka maũndũ mangĩ maingĩ ma waganu. Naake Herode agĩgĩĩka ũndũ mũũru makĩria; akĩnyiita Johana, akĩmũikia njeera. Jesũ kũbatithio (Mat .-; Mar .-) Na rĩĩrĩ, andũ oothe marĩĩkia kũbatithio, o naake Jesũ akĩbatithio. Rĩrĩa aahooyaga, igũrũ rĩkĩhingũka,  naake Roho Mũtheru agĩikũrũka igũrũ rĩake e na mwĩrĩ wahaanaga ta wa ndutuura. Naguo mũgambo ũkiuma igũrũ ũkiuga atĩrĩ, “Wee nĩ we Mũrũ wakwa nyendeete; nĩngenaga mũno nĩ we.” Ndĩra cia Rũruka rwa Jesũ Kristũ (Mat .-) Na rĩĩrĩ, Jesũ akĩambĩrĩria wĩra wake aarĩ wa mĩaka ta mĩrongo ĩtatũ. Kũringana na ũrĩa andũ meeciiragia, Jesũ aarĩ mũrũ wa Josefu, mũrũ wa Heli, mũrũ wa Mathati, mũrũ wa Lawi, mũrũ wa Meliki, mũrũ wa Janai, mũrũ wa Josefu, mũrũ wa Matathia, mũrũ wa Amosi, mũrũ wa Nahumu, mũrũ wa Shealitieli, mũrũ wa Maathi, mũrũ wa Matathia, mũrũ wa Semeini, mũrũ wa Joseki, mũrũ wa Joda, mũrũ wa Joanani, mũrũ wa Resa, mũrũ wa Zerubabeli, mũrũ wa Shealitieli, mũrũ wa Neri, mũrũ wa Meliki, mũrũ wa Adi, mũrũ wa Kosama, mũrũ wa Elimadami, mũrũ wa Eri, mũrũ wa Joshua, mũrũ wa Eliezeri, mũrũ wa Jorimu, mũrũ wa Mathati, mũrũ wa Lawi, mũrũ wa Simeoni, mũrũ wa Juda, mũrũ wa Josefu, mũrũ wa Jonamu, mũrũ wa Eliakimu, mũrũ wa Melea, mũrũ wa Mena, mũrũ wa Matatha, mũrũ wa Nathani, mũrũ wa Daudi, mũrũ wa Jesii, mũrũ wa Obedi, mũrũ wa Boazu, mũrũ wa Salimoni, mũrũ wa Nahashoni, mũrũ wa Aminadabu, mũrũ wa Adimini, mũrũ wa Aruni, mũrũ wa Hezironi, mũrũ wa Perezu, mũrũ wa Juda, mũrũ wa Jakubu, mũrũ wa Isaaka, mũrũ wa Aburahamu, mũrũ wa Tera, mũrũ wa Nahori, mũrũ wa Serugu, mũrũ wa Reu, mũrũ wa Pelegi, mũrũ wa Eberi, mũrũ wa Shela, mũrũ wa Kainani, mũrũ wa Arifakishadi, mũrũ wa Shemu, mũrũ wa Noa, mũrũ wa Lameki, mũrũ wa Methusela, mũrũ wa Enoku, mũrũ wa Jaredi, mũrũ wa Mahalaleli, mũrũ wa Kenani, mũrũ wa Enoshu, mũrũ wa Sethu, mũrũ wa Adamu, mũrũ wa Ngai.