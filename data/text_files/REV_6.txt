 Ndumo Ningĩ ngĩona Gatũrũme atumũra rũtumo rũmwe rwa ndumo iria mũgwanja, ngĩigua kĩũmbe kĩmwe gĩa ciũmbe iria inya i muoyo kĩoiga na mũgambo wagambaga ta ngwa atĩrĩ, “Ũka!”  Ndarora ngĩona mbarathi njerũ na ũrĩa wamĩikarĩire aarĩ na ũta, agĩcooka akĩheeo thũmbĩ. Akiumagara agĩthiĩ akĩhootanaga, agĩgĩtuĩka mũhootani kũna. Rĩrĩa Gatũrũme atumũrire rũtumo rwa keerĩ, ngĩigua kĩũmbe kĩrĩa kĩ muoyo gĩa keerĩ kĩoiga atĩrĩ, “Ũka!”  Hagĩũka mbarathi nduune, naake ũrĩa wamĩikarĩire agĩĩtĩkĩrio kwagithia thĩ thaayũ nĩ geetha andũ mooraganage mũndũ na ũrĩa ũngĩ; na mũndũ ũcio akĩheeo rũhiũ rũnene.  Rĩrĩa Gatũrũme atumũrire rũtumo rwa gatatũ ngĩigua kĩũmbe kĩrĩa kĩ muoyo gĩa gatatũ kĩoiga atĩrĩ, “Ũka!” Na niĩ ndacũũthĩrĩria ngĩona mbarathi njirũ yoka, naake ũrĩa wamĩikarĩire aarĩ na ratiri guokoinĩ gwake. Ngĩigua mũgambo ta arĩ wa kuuma kũrĩ ciũmbe iria inya i muoyo, ũkiuga atĩrĩ, “Kĩbaaba kĩa ngano kiumage dinari#. Dinari: Nĩ mũcaara wa mũthenya ũmwe wa mũndũ wa kũrĩmia. ĩmwe, na ibaaba ithatũ cia mbaarĩ ciumage dinari ĩmwe, no ndũgathũũkie maguta o na ndibei!” Rĩrĩa Gatũrũme atumũrire rũtumo rwa kana ngĩigua kĩũmbe gĩa kana kĩrĩa kĩ muoyo kĩoiga atĩrĩ, “Ũka!”  Na niĩ ngĩrora ngĩona mbarathi theũku yoka, na ũrĩa wamĩikarĩire eetagwo Gĩkuũ, na Kwa akuũ aamuumĩĩte thuutha. Nao makĩheeo hinya wa gwatha gĩcunjĩ kĩa inya gĩa thĩ, mooraganage na mbaara, ng'aragu, mũrimũ na nyamũ cia gĩthaka. Rĩrĩa Gatũrũme atumũrire rũtumo rwa gataano, ngĩona rungu rwa kĩgongoona mĩoyo ya andũ arĩa mooragĩĩtwo nĩ ũndũ wa ũhoro wa Ngai, o na nĩ ũndũ wa ũira ũrĩa maaheanĩĩte. Nao magĩkaya na mũgambo mũnene makĩũria atĩrĩ, “Mwathani Mwene Hinya Wothe, wee mũtheru na wa ma! Ũgũikara kinya rĩ ũgĩgaatuĩra andũ arĩa matũũraga thĩ, na ũmaherithie nĩ ũndũ wa gũita thakame iitũ?” Nao oothe o mũndũ o mũndũ makĩheeo nguo, makĩĩrwo mahuurũke ihinda rĩngĩ iniini, kinya rĩrĩa namba ĩkaahinga ya ndungata iria ingĩ ciarutithanagia wĩra nao, o hamwe na ya Akristiano arĩa angĩ makooragwo ta ũrĩa o mooragirwo.  Rĩrĩa Gatũrũme atumũrire rũtumo rwa gatandatũ, gũkĩgĩa na gĩthingithia kĩnene mũno, narĩo riũa rĩkĩira o ta nguo njirũ ya macakaya, mweri ũgĩtuunĩha ta thakame,  njata nacio ikĩgũa thĩ o ta ũrĩa hĩndĩ ya heho mũtĩ wa mũkũyũ ũgũithagia ngũyũ wainainio nĩ rũhuuho,  igũrũ rĩkĩehera rĩhaana ibuku rĩa gĩkũnjo, nacio irĩma ciothe hamwe na icigĩrĩra ciothe cia iriainĩ igĩthaamio kuuma ciikaroinĩ ciacio.  Hĩndĩ ĩyo athamaki a thĩ, atongoria, anene a thigari, itonga, andũ arĩa me hinya, o na arĩa angĩ oothe arĩa ngombo na matarĩ ngombo makĩĩhitha ngurungainĩ na rungu rwa mahiga, na irĩmainĩ.  Nao marĩ kũu mageetaga irĩma na mahiga magaciĩra atĩrĩ, “Tũgwĩreei mũtũhithe tũthengere ũrĩa ũikarĩire gĩtĩ kĩa ũnene o na tũthengere maraakara ma Gatũrũme!  Nĩ amu mũthenya ũrĩa mũnene wa maraakara maao nĩmũkinyu, na nũũ ũngĩkĩhota kũwĩtiiria?”