 MWATHANI ekuuga atĩrĩ, “Ihinda rĩu rĩakinya, gĩthima nĩgĩkaahingũrwo nĩ ũndũ wa gũtheria njiarwa cia Daudi o na andũ a Jerusalemu kuuma meehiainĩ na mathaahuinĩ maao. Ihindainĩ rĩu nĩgũthengia ngaathengia marĩĩtwa moothe ma ngai cia mĩhianano moime bũrũriinĩ na gũtirĩ mũndũ ũgaacooka gũciririkana rĩngĩ. Ningĩ nĩngeeheria mũndũ o wothe wĩĩtaga mũnabii na niine wendi o wothe wa gũthaathaiya mĩhianano. Thuutha ũcio mũndũ angĩgaathiĩ na mbere na kũratha moohoro, aciari aake makaamwĩra atĩ nĩagĩrĩirwo nĩkũũragwo nĩ gũkorwo oigaga atĩ nĩ ũhoro wa MWATHANI aaragia, no nĩkwaria aaragia ndeto cia maheeni. Na rĩĩrĩ, aciari aake makaamũtheeca na kahiũ mamũũrage o hĩndĩ ĩyo araratha. Rĩrĩa ihinda rĩu rĩgaakinya gũtirĩ mũnabii ũkeerahĩra cioneki iria ooneete, kana arute wĩra wa ũrathi, kana ehumbe nguo ya guoya ya ũrathi nĩguo aheenie andũ. Handũ ha ũguo akoigaga atĩrĩ, ‘Niĩ-rĩ, ndirĩ mũnabii ndĩ o mũrĩmi, na ndũire nĩmaga ũtũũro wakwa wothe’ No mũndũ angĩkaamũũria atĩrĩ, ‘Ironda icio irĩ gĩthũriinĩ gĩaku ciumĩĩte kũ?’ Agacookagia atĩrĩ, ‘Ndatiihĩirio kwa mũraata wakwa mũciĩ.’ ” Watho wa kũũraga arĩithi a Ngai  MWATHANI Mwene Hinya Wothe ekuuga atĩrĩ, “Wee, rũhiũ rwa njora, ũkĩra ũtharĩkĩre mũrĩithi wa rũũru rwakwa! Mũũrage, na ng'ondu nĩikũhurunjũka. Nĩngũtharĩkĩra andũ aakwa, na thĩinĩ wa bũrũri wothe icunjĩ igĩrĩ harĩ ithatũ cia andũ nĩmegũkua. Na rĩĩrĩ, gĩcunjĩ kĩmwe gĩa ithatũ kĩrĩa gĩgaatigara muoyo-rĩ, nĩngaagĩtheria o ta ũrĩa betha ĩtheragio na mwaki. Ningĩ nĩngaakĩgeria o ta ũrĩa thahabu ĩgeragio, na nĩgĩgaacooka kũũhooya, na niĩ njookie mahooya maakĩo. Nĩngaakĩĩra atĩ o nĩ o andũ aakwa, nao nĩmakoimbũra atĩ niĩ ndĩ Ngai wao.”