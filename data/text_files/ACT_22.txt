 “Andũ aitũ o na aabaaba, tathikĩrĩriai ngĩĩciirĩrĩra!” Rĩrĩa maiguire atĩ aramaarĩria na Kĩhibirania magĩkira makĩria; naake agĩthiĩ na mbere akĩmeera atĩrĩ:  “Niĩ ndĩ Mũyahudi na ndaciarĩirwo itũũrainĩ rĩa Tariso thĩinĩ wa Kilikia. No rĩĩrĩ, ndarereirwo o itũũrainĩ rĩĩrĩ ndĩ mũrutwo wa Gamalieli. O na ngĩthoomithio Watho wa maithe maitũ kũna na nĩndaarĩ na kĩyo maũndũinĩ ma Ngai o ta ũrĩa inyuothe mwĩ haaha ũũmũũthĩ mũhaana.  Nĩndanyariiraga andũ arĩa maarũmagĩrĩra Njĩra ĩno ya Mwathani nginya ngamooraga. Ndanyiitaga arũme na andũ a nja ngamaikithia njeera. Mũthĩnjĩri Ngai Ũrĩa Mũnene na kĩama gĩothe no mahote kuonania atĩ ndĩraheana ũhoro wa ma. Nĩndaamũkĩrire marũa kuuma kũrĩ o magũtwarĩra andũ aitũ arĩa maatũũraga Damasiki, ngĩgĩthiĩ kuo nganyiite andũ a Njĩra ya Mwathani ndĩmareehe gũũkũ Jerusalemu marĩ oohe na mĩnyororo nĩguo maherithio. Paũlũ kũmenyithania ũrĩa aagarũrũkire (Atũ .-; .-) “No rĩĩrĩ, ndĩ rũgendoinĩ, ndakuhĩrĩria Damasiki ta thaa thita cia mũthenya, ũtheri wahenagia mũno ũkiuma igũrũ ũkĩnjarĩra o rĩmwe mĩena yothe. Ngĩgũa thĩ ngĩigua mũgambo wanjarĩria ũkĩnjĩĩra atĩrĩ, ‘Saũlũ, Saũlũ! Ũnyariiraga nĩkĩ?’ Ngĩcooka ngĩũria atĩrĩ, ‘Wee nĩ we ũ, Mwathani?’ Naake akĩnjĩĩra atĩrĩ, ‘Nĩ niĩ Jesũ wa Nazarethi ũrĩa ũranyariira.’ Andũ arĩa twarĩ nao nĩmoonire ũtheri, no matiaiguire mũgambo wa ũcio wanjaragĩria. Ngĩcooka ngĩũria atĩrĩ, ‘Ngwĩka atĩa, Mwathani?’ Naake Mwathani akĩnjĩĩra atĩrĩ, ‘Ũkĩra ũtoonye Damasiki kũu nĩkuo ũrĩĩrĩrwo maũndũ moothe marĩa Ngai atuĩte wĩke.’ Tondũ ndionaga nĩ ũndũ wa ũkengi wa ũtheri ũcio, arĩa twarĩ nao makĩĩnyiita guoko makĩndoonyia Damasiki. “Kũu itũũrainĩ rĩu nĩkwarĩ mũndũ wetagwo Anania mũndũ warĩ mwagĩrĩru kũringana na Watho, waheetwo gĩtĩĩo mũno nĩ Ayahudi oothe arĩa matũũraga kũu Damasiki. Mũndũ ũcio agĩgĩũka akĩrũũgama harĩa ndaarĩ akĩnjĩĩra atĩrĩ, ‘Saũlũ mũrũ wa Awa, cooka kuona!’ Na rĩĩrĩ, ihinda o rĩu ngĩambĩrĩria kuona rĩngĩ, ngĩmũrora. Naake agĩkĩnjĩĩra atĩrĩ, ‘Ngai wa maithe maitũ nĩagũcagũrĩĩte ũmenye wendi wake na wone ndungata yake ĩrĩa thingu, na ũmĩigue ĩkĩaria na mũgambo wayo. Tondũ ũgaatuĩka mũira wake kũrĩ andũ oothe wa maũndũ marĩa woneete na ũkaigua. Rĩu-rĩ, ũgĩetereire kĩ? Ũkĩra ũbatithio ũthambio meehia maaku ũgĩkayagĩra rĩĩtwa rĩake!’ Paũlũ gwĩtwo akahunjĩrie andũ a Ndũũrĩrĩ “Rĩrĩa ndacookire Jerusalemu ngĩhooya thĩinĩ wa Hekaarũ ngĩona kĩoneki, ngĩona Mwathani akĩnjarĩria akĩnjĩĩra atĩrĩ, ‘Ũkĩra uume Jerusalemu na ihenya tondũ gũũkũ andũ matigeetĩkĩra kuumbũrĩrwo ũhoro wakwa nĩ we.’ Na niĩ ngĩcookia atĩrĩ, ‘Mwathani, o nĩmooĩ atĩ thĩinĩ wa thunagogi o yothe nĩndathiaga nganyiita na ngahũũra arĩa maagwĩtĩkĩĩtie.  O na rĩrĩa Sitefano mũira waku ooragirwo, ndaarĩ ho na ngĩĩtĩkĩra ooragwo, o na ngĩikaria nguo cia arĩa maamũũragire.’ Naake Mwathani agĩkĩnjĩĩra atĩrĩ, ‘Thiĩ, amu nĩngũgũtũma kũndũ kũraaya kũrĩ andũ a Ndũũrĩrĩ.’ ” Andũ maikarĩĩte mathikĩrĩirie, no rĩrĩa oigire ũguo makĩambĩrĩria kwanĩrĩra makiuga atĩrĩ, “Mũthengiei, nĩoragwo! Ndaagĩrĩire gũtũũra muoyo!” Magĩkĩanĩrĩra makĩinagia nguo ciao, makĩũmbũragia rũkũngũ na igũrũ. Naake mũtongoria wa thigari cia Aroma agĩatha andũ aake matware Paũlũ thĩinĩ wa nyũmba ya thigari, na akĩmeera mamũhũũre na kĩboko makĩmũhũngaga mahũri nĩ geetha mamenye gĩtũmi gĩa kuugĩrĩrio ũguo nĩ Ayahudi. Nao marĩĩkia kũmuoha na mĩkwa, Paũlũ akĩũria mũnene wa thigari igana ũrĩa warũngiĩ hau atĩrĩ, “Nĩmwĩtĩkĩrĩĩtio nĩ Watho kũhũũra Mũroma na kĩboko ataciirithĩĩtio?” Naake mũnene ũcio wa thigari aigua ũguo, agĩthiĩ kũrĩ mũtongoria akĩmũũria atĩrĩ, “Weka atĩa? Mũndũ ũcio nĩ Mũroma!” Kwoguo mũtongoria agĩthiĩ kũrĩ Paũlũ akĩmũũria atĩrĩ, “Tanjĩĩra atĩrĩ, wee wĩ Mũroma?” Paũlũ akĩmũcookeria akĩmwĩra atĩrĩ, “Ĩĩ.” Mũtongoria wa thigari akĩmwĩra atĩrĩ, “Niĩ ndatuĩkire Mũroma na ũndũ wa kũrĩha na mbeeca nyingĩ.” Naake Paũlũ akĩmũcookeria atĩrĩ, “Niĩ ndaciarirwo ndĩ o Mũroma.” O hau andũ arĩa maathiaga kũmũhũnga mahũri magĩtigana naake, naake mũtongoria wa thigari agĩĩtigĩra mũno aamenya atĩ Paũlũ aarĩ Mũroma na nĩamuohithĩĩtie. Paũlũ gũtwarwo kĩamainĩ Tondũ mũtongoria nĩendaga kũmenya na ma kĩrĩa gĩatũmĩĩte Ayahudi mamũthitange, mũthenya ũyũ ũngĩ akĩohorithia Paũlũ mĩnyororo, na agĩatha athĩnjĩri Ngai arĩa anene na Kĩama gĩothe magomane. Thuutha ũcio agĩikũrũkia Paũlũ akĩmũrũũgamia mbere yao.