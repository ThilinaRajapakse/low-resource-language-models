  Kuuma kũrĩ ithuĩ Paũlũ, Silivano, na Timotheo. Kũrĩ andũ a kanitha ũrĩa wĩ Thesalonike, arĩa makoragwo marĩ a Ngai Ithe witũ, o na Mwathani witũ Jesũ Kristũ: Wega na thaayũ wa Ngai Ithe witũ o na wa Mwathani Jesũ Kristũ irogĩa na inyuĩ. Ituĩro rĩa ciira hĩndĩ ya gũũka gwa Kristũ Aariũ na aarĩ a Ithe witũ, no mũhaka tũcookagĩrie Ngai ngaatho hingo ciothe nĩ ũndũ wanyu. Amu ũguo nĩguo twagĩrĩirwo nĩgwĩka, tondũ wĩtĩkio wanyu o na wendani gatagatĩinĩ kaanyu o mũndũ na ũrĩa ũngĩ nĩwongererekeete. Atĩrĩĩrĩ, ũhoro ũcio nĩguo ũtũmaga twĩtĩĩe nĩ ũndũ wanyu kũrĩ andũ a makanitha marĩa mangĩ ma Ngai. Nĩ tondũ o na mwanyariirwo kana mũthĩĩnio ũrĩa mũthĩĩnagio, no mũkiragĩrĩria na mũgeetĩkia. Maũndũ maya moothe matuonagĩrĩria atĩ Ngai atuanagĩra ciira na kĩhooto, na kwoguo inyuĩ nĩmũgaatuĩka aagĩrĩru a gũtoonya Ũthamakiinĩ wake, ũrĩa ũtũmaga mũthĩĩnio. Ngai nĩageeka ũrĩa kwagĩrĩire; nĩagaatũma arĩa mamũthĩĩnagia mathĩĩnio, na inyuĩ mũnyariiragwo nĩakaamũniinĩra mĩnyamaaro o hamwe na ithuĩ. Ngai ageeka ũguo rĩrĩa Mwathani Jesũ agaatuumĩrĩra oimĩĩte na igũrũ e na araika aake arĩa me hinya mũno, me na mwaki wa rũrĩrĩmbĩ. Naake nĩakaaherithia arĩa maregeete Ngai, na arĩa mataathĩkagĩra Ũhoro ũrĩa Mwega wa Mwathani witũ Jesũ Kristũ.  Andũ acio nĩmakaaherithio na kwanangwo kũrĩa gwa tene na tene, na matigaakorwo me hakuhĩ na Mwathani, o na matigaakorwo me riiriinĩ wake ũrĩa mũnene, hĩndĩ ĩrĩa agooka nĩguo agoocwo nĩ andũ aake arĩa aamũre. Ningĩ ũnene wake nĩũkoonanio nĩ arĩa mamwĩtĩkĩĩtie, o na inyuĩ Mũthenya ũcio mũgaakorwo mwĩ hamwe nao, amu nĩmwetĩkĩrire ũhoro ũrĩa twamũheire. Kĩu nĩkĩo gĩtũmaga tũmũhooyagĩre hingo ciothe. Ningĩ nĩtũhooyaga Ngai witũ amũtue aagĩrĩru nĩguo mũtũũre na mũtũũrĩre ũrĩa ũringaine na gwĩtwo kwanyu. O na arotũma wendi wanyu wa maũndũ meega ũhinge, na ahingie wĩra wanyu ũrĩa uumanĩĩte na wĩtĩkio. Naguo ũndũ ũcio nĩũrĩgoocithagia rĩĩtwa rĩa Mwathani witũ Jesũ thĩinĩ wanyu, o na inyuĩ mũgoocagwo thĩinĩ wake, na ũndũ wa wega wa Ngai witũ na wa Mwathani Jesũ Kristũ.#. Na ũndũ wa wega wa Ngai witũ na wa Mwathani Jesũ Kristũ: Kana “nĩ ũndũ wa wega wa Ngai witũ o we Mwathani.”