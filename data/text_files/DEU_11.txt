 Ũnene wa MWATHANI “Endagaai MWATHANI Ngai wanyu, na mwathĩkagĩre mawatho maake moothe hĩndĩ ciothe. Tondũ ũcio, ririkanaai ũũmũũthĩ maũndũ marĩa mwĩrutĩĩte kuuma kwĩ MWATHANI mahinda macio moothe mũtũũranĩĩtie naake. Na rĩĩrĩ, ti ciana cianyu cionire maũndũ macio, nĩ inyuĩ eene mwamoonire. Inyuĩ-rĩ, nĩmweyoneire ũnene wa MWATHANI, hinya, ũhoti,  o na ciama ciake. Nĩmweyoneire maũndũ marĩa eekire mũthamaki wa Misiri na bũrũri wake wothe.  Nĩmweyoneire ũrĩa MWATHANI aaniinire biũ mbũtũ ya ita ya Misiri, mbarathi ciayo, o na ngaari ciayo cia mbarathi, o na mũkĩona ũrĩa aamĩikirie Iriainĩ Ituune hĩndĩ ĩrĩa yamũrũmĩrĩire. Nĩmũkũririkana ũrĩa MWATHANI aamwĩkĩire mwĩ werũinĩ o nginya mũgĩkinya gũũkũ.  O na ningĩ nĩmũkũririkana ũrĩa eekire Dathani na Abiramu, aariũ a Eliabu ũrĩa warĩ wa mũhĩrĩga wa Reubeni, hĩndĩ ĩrĩa thĩ yatũkire ĩkĩmameria o eene, mĩciĩ yao, hema ciao, ndungata ciao o na mahiũ maao. Eekire ũguo andũ oothe meroreire. Nĩ inyuĩ mweyoneire maũndũ macio manene ũguo, marĩa MWATHANI eekire. Iraathimo cia bũrũri wa kĩĩranĩro “Tondũ ũcio athĩkagĩraai mawatho moothe marĩa ngũmwatha ũũmũũthĩ nĩ geetha mũgĩe na hinya, mũringe rũũĩ mũkegwatĩre bũrũri ũcio ũtuĩke wanyu. Mweka ũguo nĩmũgaatũũra hĩndĩ ndaaya bũrũriinĩ ũcio mwega na mũnoru, ũcio MWATHANI eerĩire maithe maanyu na njiarwa ciao atĩ nĩakaamahe. Nĩ gũkorwo bũrũri ũcio mũgũthiĩ kwĩgwatĩra ũtuĩke wanyu, ndũtariĩ ta bũrũri wa Misiri, kũrĩa mwatũũraga. Kũu mwahanda mbeũ cianyu, nĩkuunithia mwaciunithagĩria maaĩ. No rĩĩrĩ, bũrũri ũrĩa mũkũringa mũkegwatĩre ũtuĩke wanyu-rĩ, nĩ bũrũri wĩ irĩma na ituamba, na nĩkuuraga mbura wega. Na rĩĩrĩ, MWATHANI Ngai wanyu nĩ we ũmenyagĩrĩra bũrũri ũcio na agaikaraga aũcũũthĩrĩirie mwaka wothe.  “Nĩ ũndũ ũcio athĩkagĩraai mawatho marĩa ngũmwatha ũũmũũthĩ, mwendage MWATHANI Ngai wanyu na mũmũtungatagĩre na ngoro yothe o na muoyo wothe. Mweka ũguo-rĩ, nĩarĩmuuragĩria mbura hĩndĩ ĩrĩa yagĩrĩire, mbura ĩrĩa nene na ĩrĩa niini, nĩ geetha mũtikaanage irio, ndibei o na kana maguta ma mĩtamaiyũ. O na ningĩ atũme kũgĩe nyeki ya mahiũ maanyu, na inyuĩ mũrĩage mũkahũũna. Mwĩmenyagĩrĩreei mũtikaanaheenererio mũtigane na MWATHANI, mũtungatagĩre ngai ingĩ, o na mũcithaathayagie. Mũngĩgeeka ũguo, MWATHANI nĩakaamũraakarĩra, ahinge matu gũtikaanoire mbura, o nayo thĩ yũmagare ũguo atĩ o na irio itigaakũra. Na inyuĩ mũgĩkue o narua, o na gũtuĩka bũrũri ũcio MWATHANI ekũmũhe nĩ mwega.  “Tondũ ũcio, ririkanagaai mawatho maya na mũmaigage ngoroinĩ cianyu. Mooherereei mookoinĩ maanyu, o na mũmeekĩre mathiithiinĩ maanyu matuĩkage kĩririkania. Marutageei ciana cianyu, na mwaragie ũhoro wamo hĩndĩ ĩrĩa mwĩ mũciĩ, hĩndĩ ĩrĩa mwĩ kũraihu na mũciĩ, hĩndĩ ĩrĩa mũhuurũkĩĩte o na mũkĩruta wĩra. Maandĩkageei buremuinĩ cia nyũmba cianyu na ihingoinĩ cianyu, nĩ geetha inyuĩ eene na ciana cianyu mũtũũre hĩndĩ ndaaya bũrũri ũrĩa MWATHANI Ngai wanyu eerĩire maithe maanyu nĩakaamahe. Mũgaatũũra bũrũri ũcio ihinda rĩothe igũrũ rĩgũtũũra igũrũ rĩa thĩ. “Atĩrĩĩrĩ, athĩkagĩraai mawatho moothe marĩa ndamũhe, endagaai MWATHANI Ngai wanyu, ĩkagaai ũrĩa wothe amwathĩĩte, na mũmwĩhokage o we wiki. MWATHANI nĩakamũingatĩra ndũũrĩrĩ icio ciothe ciehere mbere yanyu; na inyuĩ mwĩgwatĩre mabũrũri ma ndũũrĩrĩ nene na irĩ na hinya kũmũkĩra.  Na rĩĩrĩ, kũndũ guothe kũrĩa mũgaakinya na makinya maanyu, gũgaatuĩka kwanyu. Nayo mĩhaka ya bũrũri wanyu, ĩkaambĩrĩria werũinĩ na mwena wa na kĩanda, o nginya irĩmainĩ cia Lebanoni na mwena wa na rũgongo. Na mwena wa irathĩro ĩkaambĩrĩria rũũĩinĩ rwa Farati o nginya iriainĩ rĩa Mediteraneani rĩrĩa rĩrĩ na mwena wa ithũĩro. Na rĩĩrĩ, MWATHANI Ngai wanyu nĩagaatũma mwĩtigĩrwo nĩ andũ a bũrũri o wothe ũrĩa mũgaakinya, o ta ũrĩa aamwĩrĩire, na hatikaagĩa mũndũ o na ũrĩkũ ũkaahota kũmwĩtiiria. “Atĩrĩĩrĩ, ũũmũũthĩ nĩndaiga mbere yanyu ũhoro wa kĩraathimo, o na wa kĩrumi. Mũrĩraathimagwo hĩndĩ ĩrĩa mwathĩkĩra maathani ma MWATHANI Ngai wanyu marĩa ndamwatha ũũmũũthĩ. Mũrĩgwatagwo nĩ kĩrumi hĩndĩ ĩrĩa mwarega gwathĩkĩra maathani maya ndamwatha ũũmũũthĩ, mũkaambĩrĩria gũthaathaiya ngai iria mũtaathaathayagia mbere ĩyo.  Hĩndĩ ĩrĩa MWATHANI Ngai wanyu akaamũkinyia bũrũri ũrĩa mũgũthiĩ kwĩgwatĩra ũtuĩke wanyu-rĩ, mũkaanĩrĩra ũhoro wa kĩraathimo mũrĩ kĩrĩmainĩ kĩa Gerizimu, na wa kĩrumi mũrĩ kĩrĩmainĩ kĩa Ebali. (Irĩma icio cierĩ irĩ na mwena wa ithũĩro wa rũũĩ rwa Jorodani, bũrũriinĩ wa Akanaani arĩa matũũraga gĩtuambainĩ kĩa Jorodani. Irĩma icio irĩ mwena wa ithũĩro, gũkuhĩ na mĩgandi ya More, hakuhĩ na itũũra rĩa Giligali.) Rĩu mwĩ hakuhĩ mũno kũringa rũũĩ rwa Jorodani, mũkegwatĩre bũrũri ũrĩa MWATHANI Ngai wanyu ekũmũhe ũtuĩke wanyu. Mwawĩgwatĩra na mũũtũũre-rĩ, athĩkagĩraai mawatho moothe marĩa ndĩramwatha ũũmũũthĩ.