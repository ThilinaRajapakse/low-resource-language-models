 Hezekia mũthamaki wa Juda (Atha .-) Na rĩĩrĩ, Hezekia aambĩrĩirie gũthamaka Juda arĩ wa mĩaka mĩrongo ĩĩrĩ na ĩtaano. Naake agĩthamaka mĩaka mĩrongo ĩĩrĩ na kenda kũu Jerusalemu. Nyina eetagwo Abija, mwarĩ wa Zekaria. Naake agĩĩka maũndũ marĩa maakenagia MWATHANI o ta marĩa meekĩĩtwo nĩ guukawe Daudi. Hekaarũ gũtherio Na rĩĩrĩ, o mweri wa mbere wa mwaka wa mbere aambĩrĩria gũthamaka, akĩhingũra mĩrango ya Hekaarũ, na agĩthondeka kũrĩa yaathũkangĩĩte. Naake agĩcookanĩrĩria athĩnjĩri Ngai na Alawii hamwe kĩhaaroinĩ kĩa Hekaarũ kĩa na mwena wa irathĩro akĩmeera atĩrĩ, “Tathikĩrĩriai Alawii aya. Mwĩtheriei nĩguo mũcooke mũtherie Hekaarũ ya MWATHANI Ngai wa maithe maanyu. Na mweherie kĩrĩa gĩothe kĩmĩthaahĩĩtie. Maithe maitũ nĩmaagararire watho wa MWATHANI Ngai witũ na magĩĩka maũndũ maingĩ mataamũkenagia. Nao makĩmũhuutatĩra na magĩtiganĩria gĩikaro gĩake. O na makĩhinga mĩrango ya Hekaarũ, makĩhoria mataawa, o na magĩtiga gũcina ũbaani o na magongoona ma njino Hekaarũinĩ ya Ngai wa Isiraeli. Namo maũndũ macio moothe magĩtũma MWATHANI araakarĩire Juda na Jerusalemu, naguo ũndũ ũrĩa ameekĩĩte nĩũmakĩĩtie andũ oothe na ũgatũma moige hĩ hĩ hĩ hĩ-ĩ! Na inyuothe nĩmwĩyoneire ũguo. Na rĩĩrĩ, maithe maitũ nĩmooragĩirwo mbaarainĩ, nao atumia aitũ o na ciana ciitũ magatahwo magatwarwo ithaamĩrio. “Rĩu niĩ nĩnduĩte ciira na ngoro yakwa atĩ tũthondeke kĩrĩĩkanĩro na MWATHANI, Ngai wa Isiraeli, nĩguo ndakaanacooke gũgaatũraakarĩra. Atĩrĩĩrĩ aariũ aakwa, tigaai gũte mahinda. Tondũ rĩĩrĩ, nĩ inyuĩ MWATHANI athuurĩĩte mũmũcinagĩre ũbaani, na mũtongoragie andũ kũmũthaathaiya.” -Nao Alawii arĩa maarĩ hau nĩ aya: Kuuma mbarĩ ya Kohathu; Mahathu mũrũ wa Amasai na Joeli mũrũ wa Azaria Kuuma mbarĩ ya Merari; Kishu mũrũ wa Abadi na Azaria mũrũ wa Jehaleleli Kuuma mbarĩ ya Gerishoni; Joa mũrũ wa Zima na Edeni mũrũ wa Joa Kuuma mbarĩ ya Elizafani; Shimuri mũrũ wa Jeueli Kuuma mbarĩ ya Asafu; Zekaria na Matania Kuuma mbarĩ ya Hemani; Jehueli na Shimei Kuuma mbarĩ ya Jeduthuni; Shemaia na Uzieli. Nao magĩcookanĩrĩria Alawii arĩa angĩ, nao oothe magĩĩtheria. O ta ũrĩa maathĩĩtwo nĩ mũthamaki makĩambĩrĩria kũmĩtheria ta ũrĩa watho wa MWATHANI wathanĩĩte. Athĩnjĩri Ngai magĩtoonya thĩinĩ nĩguo mamĩtherie, makĩruta indo iria ciarĩ thĩinĩ wa Hekaarũ magĩcitwara nja ya Hekaarũ. Nao Alawii magĩcioya ciothe magĩciruta nja ya itũũra magĩcite gĩtuambainĩ gĩa Kidironi. Wĩra ũcio wa gũtheria Hekaarũ mawambĩrĩirie mũthenya wa mbere wa mweri wa mbere, na mũthenya wa kanaana nĩmaakoreetwo maũrutĩĩte wothe makaũrĩĩkia. O na nĩmaarĩĩkĩĩtie gũtheria kanyũmba karĩa kaarĩ itoonyeroinĩ rĩa Hekaarũ. Nao magĩcooka makĩruta wĩra mĩthenya ĩngĩ ĩnaana nĩguo moone atĩ Hekaarũ nĩyathera biũ, naguo mũthenya wa ikũmi na ĩtandatũ wĩra ũcio wothe ũkĩrĩĩka. Kwamũrwo rĩngĩ kwa Hekaarũ Na rĩĩrĩ, magĩthiĩ harĩ mũthamaki Hezekia makĩmwĩra atĩrĩ, “Hekaarũ yothe rĩu ndĩrĩ na thaahu tondũ nĩtũmĩthereetie. O na nĩtũthereetie kĩgongoona harĩa magongoona ma njino macinagĩrwo na indo ciakĩo ciothe, meetha ĩrĩa ĩigagĩrĩrwo mĩgate ĩrĩa mĩtheru ya kũrutĩrwo MWATHANI, o na indo ciayo ciothe. O nacio indo ciothe iria mũthamaki Ahazu eehereetie rĩrĩa aagararire watho wa Ngai nĩtũcithereetie tũgaciamũra rĩngĩ. Rĩu irĩ mbere ya kĩgongoona kĩa MWATHANI.” Hĩndĩ ĩyo mũthamaki Hezekia agĩĩka ũndũ wa ihenya mũno, akĩũnganithia atongoria a itũũra hamwe, na marĩ oothe magĩthiĩ magĩtoonya Hekaarũinĩ. Magĩthiĩ na ndeegwa mũgwanja ndũrũme mũgwanja, na tũtũrũme mũgwanja, na thenge mũgwanja, irĩ magongoona ma kũhoroheria meehia ma mũciĩ wa mũthamaki na ma andũ a Juda, na irĩ cia gũtheria Hekaarũ. Naake mũthamaki agĩatha athĩnjĩri Ngai arĩa maarĩ njiarwa cia Harũni macithĩnjĩre igũrũ wa kĩgongoona kĩa MWATHANI irĩ magongoona. Nao magĩthĩnja ndeegwa, ndũrũme, na tũtũrũme, nayo thakame yacio makĩminjaminjĩria kĩgongoona. Nacio thenge iria ciarĩ cia kũhoroheria meehia, magĩcitwarĩra mũthamaki o na andũ, nao magĩciigĩrĩra mooko. Nao athĩnjĩri Ngai magĩcithĩnja magĩitĩrĩria thakame yacio kĩgongoona igũrũ, igĩtuĩka igongoona rĩa kũhoroheria meehia ma andũ oothe. Ũguo nĩguo mũthamaki aathanĩĩte atĩ magongoona ma njino na ma kũhoroheria meehia marutwo nĩ ũndũ wa Aisiraeli oothe. Naake mũthamaki agĩkĩiga Alawii kũu Hekaarũinĩ o ta ũrĩa MWATHANI aathĩĩte mũthamaki Daudi ahũthĩrĩĩte Gadi, mũnabii wa mũthamaki, o na ahũthĩrĩĩte mũnabii Nathani. Agĩkĩmaiga kuo me na inanda, ngita na thaani iria ihũũrithanagio ikagamba wega. Alawii acio magĩkĩrũũgama manyiitĩĩte indo icio cia kũina, iria ciahaanaga ta iria Daudi ainaga nacio, nao athĩnjĩri Ngai makĩrũũgama manyiitĩĩte tũrumbeeta. Hĩndĩ ĩyo Hezekia agĩathana igongoona rĩa njino rĩrutĩrwo kĩgongoona igũrũ. Hĩndĩ ĩrĩa igongoona rĩu rĩambĩrĩirie kũrutwo, nyĩmbo nacio ikĩambĩrĩria kũinwo cia kũgooca MWATHANI, gũkĩhũũragwo indo cia kũina iria ciahaanaga ta iria Daudi ainaga nacio, na gũkĩhuuhagwo tũrumbeeta. Nao andũ oothe magĩthaathaiya Ngai, na makĩmũinĩra, natuo tũrumbeeta tũgĩthiĩ na mbere kũhuuhwo, o nginya hĩndĩ ĩrĩa igongoona rĩu rĩa njino rĩarĩĩkirie kũrutwo. Thuutha wa ũguo, mũthamaki Hezekia na andũ oothe magĩturia maru magĩthaathaiya Ngai. Naake Hezekia na atongoria a bũrũri magĩatha Alawii mainĩre MWATHANI nyĩmbo iria ciatungĩĩtwo nĩ mũthamaki Daudi na iria ciatungĩĩtwo nĩ mũnabii Asafu. Nao oothe makĩinĩra Ngai marĩ na gĩkeno kĩnene na magĩturia maru magĩthaathaiya Ngai. Hĩndĩ ĩyo Hezekia akĩĩra andũ atĩrĩ, “Rĩu nĩmũthirĩĩtwo nĩ thaahu wothe. Reehereei MWATHANI magongoona ma kũmũcookeria ngaatho.” Nao magĩgĩathĩka, o na amwe aao makĩreehe ya kwĩyendera nyamũ cia kũrutwo magongoona ma njino. Makĩruta ndeegwa mĩrongo mũgwanja, ng'ondu igana, na tũtũrũme magana meerĩ. Nyamũ icio ciothe maarutĩire MWATHANI irĩ magongoona ma njino. Magĩcooka makĩruta ndeegwa magana matandatũ () na ng'ondu ngiri ithatũ (,). Nyamũ icio nacio maacirutire irĩ magongoona ma kũrĩĩo nĩ andũ. Nao athĩnjĩri Ngai maarĩ anyiinyi mũno a kũruta wĩra wa gũthĩnja nyamũ icio marĩ oiki. Kwoguo magĩteithirĩrio nĩ Alawii o nginya makĩrĩĩkia wĩra ũcio. Wĩra ũcio ũkĩrĩĩka-rĩ, athĩnjĩri Ngai angĩ aingĩ nĩmeethereetie magathirwo nĩ thaahu. (Alawii maarĩ na kĩyo gĩa gũikaraga matarĩ na thaahu gũkĩra athĩnjĩri Ngai.) Na rĩĩrĩ, hamwe na kũruta magongoona macio maingĩ ma njino, athĩnjĩri Ngai nĩ o meehokeirwo wĩra wa gũcina maguta marĩa maarutagwo kuuma nyamũ cia magongoona ma thaayũ. Ningĩ no o meehokeirwo wĩra wa kũminjaminja ndibei ĩrĩa yarutanagĩrio na magongoona ma njino. Ũguo nĩguo ũhoro wa gũthaathaiya MWATHANI Hekaarũinĩ warurumũkirio rĩngĩ. Naake mũthamaki Hezekia na andũ aake oothe magĩkũngũiya makeneete nĩ ũndũ wa ũrĩa Ngai aamateithirie kũrĩĩkia maũndũ macio na ihenya.