 Naarĩ korwo wahingũrania matu ũikũrũke, nĩguo irĩma ikuone ciinaine nĩ guoya! Ingĩhĩa ta ũrĩa mwaki ũcinaga gĩthaka na ũgatũma maaĩ matherũke mahiũha. Ũka wĩyonanie kũrĩ thũ ciaku na ũreke ndũũrĩrĩ ciinaine nĩ guoya irĩ mbere yaku. Rĩrĩa wekire maũndũ ma kũguoyohia, o marĩa ithuĩ tũterĩgĩrĩire, waikũrũkire ũkĩreka irĩma ciinaine nĩ guoya irĩ mbere yaku.  Kuuma tene na tene gũtirĩ mũndũ wanaigua, o na kana akĩona Ngai ũngĩ tiga wee, ũrĩa wĩkaga andũ arĩa mamwĩhokeete maũndũ ta macio. Nĩwamũkagĩra andũ arĩa meekaga wega makeneete, o arĩa makũririkanaga makĩrũmĩrĩra njĩra ciaku. Wee nĩwatũraakarĩire, na ithuĩ tũkĩĩhia; o na ũtũraakarĩire ũguo, ithuĩ tũtũire twĩhagia kuuma o tene. Atĩrĩĩrĩ, ithuothe tũtuĩkĩĩte andũ eehia, ikĩro ciitũ cia ũthingu igagĩtuĩka o ta nguo irĩ na gĩko, meehia maitũ magagĩtũma tũhaane ta mathangũ marĩa moomaga makoombũrwo nĩ rũhuuho. Gũtirĩ ũrahooya na rĩĩtwa rĩaku, o na kana ũreringĩrĩria gũkũũria ũmũteithie. Nĩũtwĩhithĩĩte na ũgatũtiganĩria nĩ ũndũ wa meehia maitũ.  No rĩĩrĩ, we MWATHANI nĩ we Ithe witũ, ithuĩ tũrĩ o ta rĩũmba, nawe ũgakĩhaana o ta mũũmbi wa nyũngũ. Wee nĩ we watũũmbire ithuothe. Ndũgaatũraakarĩre We MWATHANI, na ndũgaatũũre ũririkanaga mahĩtia maitũ tene na tene. Atĩrĩĩrĩ, ririkana atĩ ithuothe tũrĩ andũ aaku. Matũũra maaku marĩa matheru matuĩkĩĩte werũ; Zayuni gũtuĩkĩĩte o werũ, Jerusalemu gũgaatuĩka o maganjo Hekaarũ iitũ ĩrĩa theru na ĩrĩ riiri, kũrĩa maithe maitũ maramenyereete gũkũgoocagĩra, nĩcinĩĩtwo ĩkahĩa biũ, na kũrĩa guothe kũraarĩ gũthaka gũtigĩĩtwo kwanangĩkĩĩte. MWATHANI, no wone maũndũ macio moothe na wage kũringwo nĩ tha? Ũgũgĩikara ũkirĩĩte ũguo, ũtũme tũthĩĩnĩke gũkĩra ũrĩa tũngĩhota gũkĩrĩrĩria?