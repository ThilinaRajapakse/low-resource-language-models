 Ngai nĩ mũnene wa anene oothe MWATHANI nĩ we mũthamaki! Thĩ ta nĩkene, icigĩrĩra cia iriainĩ ta nĩicanjamũke! Athiũrũrũkĩirio nĩ matu na nduma ndumanu; arathana na ũthingu na kĩhooto. Atongoreetio nĩ mwaki ũracina thũ ciake mĩena yothe. Heni ciake nĩkũmũrĩka iramũrĩka mabũrũri; thĩ no kũinaina ĩrainaina yaciona. Irĩma iraringũka o ta mũcumaa mbere ya MWATHANI, mbere ya MWATHANI wa thĩ yothe. Igũrũ rĩranĩrĩra ũthingu wake, nao andũ oothe nĩmaroona riiri wake. Arĩa oothe mathaathayagia mĩhianano nĩmaconoreetwo, o acio metĩĩaga nĩ ũndũ wa mĩhianano ĩyo ya tũhũ. Ngai ciothe nĩkũinamĩrĩra irainamĩrĩra MWATHANI. Andũ a Zayuni nĩmakeneete nĩkũigua ũguo, namo matũũra ma Juda nĩmacanjamũkĩĩte tondũ wa matuĩro maaku, MWATHANI. Nĩ gũkorwo wee, MWATHANI, nĩ we wathaga thĩ yothe; wee wĩ mũnene gũkĩra ngai ciothe.  MWATHANI nĩendeete arĩa mathũire ũũru;#. MWATHANI nĩendeete arĩa mathũire ũũru: Kana; “Thũũraai ũũru, inyuĩ mwendeete MWATHANI.” nĩamenyagĩrĩra mĩoyo ya andũ aake, akamahonokia kuuma mookoinĩ ma andũ arĩa aaganu. Ũtheri nĩwarĩire andũ arĩa athingu, nao andũ arĩa eega nĩmakinyĩrĩirwo nĩ gĩkeno. Inyuothe arĩa athingu kenaai nĩ ũndũ wa ũrĩa MWATHANI eekĩĩte! Ririkanaai ũrĩa Ngai ũrĩa mũtheru eekĩĩte, na mũmũcookerie ngaatho.