 Rũũru rwa Ngai Ndĩ na ũndũ ngwenda kwĩra athuuri a kanitha arĩa makoragwo gatagatĩinĩ kaanyu, amu o na niĩ ndĩ mũthuuri wa kanitha o ta o. O na ningĩ ndĩ mũira wa mĩnyamaaro ya Kristũ, o na ndĩ ũmwe wa kũnyiitanĩra na inyuĩ riiri wake ũrĩa ũkaaguũrio.  Atĩrĩĩrĩ, tuĩkaai arĩithi a rũũru rũrĩa Ngai aamũneire, na mũrũmenyagĩrĩre mwĩ na wendo mũnene o ta ũrĩa Ngai eendeete, mũtekũringĩrĩrio. Rutagaai wĩra wanyu na ũndũ wa kwĩrutĩra no ti tondũ nĩmwetereire gũkaarĩhwo. Tigagaai kũhaana ta mũrenda gwatha arĩa mũneetwo mũmamenyagĩrĩre, no rekeei mĩthiĩre yanyu ĩtuĩke ya kũmoonagĩrĩria njĩra ĩrĩa njega. Na rĩĩrĩ rĩrĩa Mũrĩithi Ũrĩa Mũnene agooka, nĩmũkaaheeo thũmbĩ ya riiri ĩrĩa ĩtakaagarũrũka.  O na inyuĩ andũ eethĩ heyagaai arĩa akũrũ gĩtĩĩo. No mũhaka mũtuĩke enyiihia na mũtungatanagĩre inyuĩ eene; tondũ maandĩko moigĩĩte atĩrĩ, “Ngai nĩareganaga na andũ arĩa etĩĩi, no arĩa menyiihagia nĩamakinyagĩria wega wake.”  Nĩ ũndũ ũcio mwĩnyiihagiei mũtongoreetio nĩ hinya wa Ngai, nĩguo amũtũũgagĩrie hĩndĩ ĩrĩa yagĩrĩire yakinya. Rekagĩrĩriai Ngai maũndũ moothe marĩa mamũthĩĩnagia, nĩ tondũ nĩamũrũmbũyagia. Ikaragaai mwĩiguĩte na mwĩhũũgage! Nĩ ũndũ thũ yanyu Ngoma acangaga ta mũrũũthi ũkũrarama ũgĩcaria mũndũ wa kũrĩa. Rũmiai wĩtĩkio wanyu na nĩmũkũhota kũmwĩtiiria. Tondũ nĩmũũĩ atĩ andũ arĩa angĩ meetĩkĩĩtie ta inyuĩ thĩinĩ wa thĩ yothe noguo maranyariirĩka. No wona mwanyariirĩka kwa ihinda iniini, Ngai mwene wega wothe, o we wamwĩtire mũgae riiri wake wa tene na tene mwĩ thĩinĩ wa Kristũ, nĩekũmũtua aagĩrĩru, na amũikaragie mũrĩ arũmu, mwĩ na hinya, na mwĩ na mũthingi ũrĩa wa ma. Ũthamaki ũrotuĩka wake kinya tene na tene! Ameni. Ngeithi cia mũthia  Marũa maya makuhĩ ũũ ndĩrateithĩrĩrio kũmwandĩkĩra nĩ Sila ũrĩa nduaga mũrũ wa Ithe witũ mwĩhokeku. Ndĩrenda kũmũũmĩrĩria na ndĩmũrutĩre ũira wakwa ndĩmwĩre atĩ, ũyũ nĩguo wega wa Ngai wa ma. Mwĩhandeei wega thĩinĩ waguo.  Kanitha wa gũũkũ Babiloni#. Babiloni: O ta ũrĩa hagweteetwo Ibukuinĩ rĩa Kũguũrĩrio, Babiloni hiihi nĩ ta kuuga “Roma.” ũrĩa o naguo ũthuurĩĩtwo nĩ Ngai nĩwamũgeithia, o na mũrũ wakwa Mariko nĩamũgeithia. Geithaniai inyuothe o mũndũ na ũrĩa ũngĩ na ngeithi cia kũmumunyana cia wendo wa Ũkristiano. Thaayũ ũrogĩa na inyuĩ inyuothe andũ a Kristũ.