 Ihooya rĩa kũũria ũteithio hĩndĩ ya thĩĩna#. Thaburi ĩno yandĩkirwo nĩ Daudi.  MWATHANI, ndũkandũithie ũrĩ na maraakara, o na ndũkaherithie ũrĩ mũraakaru. Nginyĩria wega waku, MWATHANI, nĩ ũndũ no kũũrwo ndĩroorwo nĩ hinya; MWATHANI, honia, nĩ amu mwĩrĩ wakwa ũiyũirwo nĩ ruwo. Ngoro yakwa o nayo nĩnyamaarĩkĩĩte mũno. Ĩ, MWATHANI, nĩ rĩ ũkandeithia?  MWATHANI, hũgũka ũhonokie; honokia, nĩ ũndũ wa ũtugi waku. Nĩ gũkorwo ndũririkanagwo kwa arĩa akuũ; nũũ ũngĩgũkumia e kũu kwa arĩa akuũ?  Gũcaaya gwakwa nĩgũtũmĩĩte njũrwo nĩ hinya; ũtukũ o ũtukũ nĩgũconjoria njonjoragia kamuuto gaakwa na maithori, o na ngacagacia ũrĩrĩ wakwa namo. Maitho maakwa matirona wega nĩ kĩeha; nĩmoorĩĩtwo nĩ hinya nĩ ũrĩa thũ ciakwa itũmĩĩte ndĩre.   Inyuĩ eeki naaĩ, njehereraai nĩ gũkorwo MWATHANI nĩaiguĩte kĩrĩro gĩakwa! MWATHANI nĩaiguĩte gũthaithana gwakwa; ihooya rĩakwa nĩarĩtĩkĩrĩĩte. Thũ ciakwa ciothe nĩirĩconoka, o na inyiitwo nĩ guoya makĩria; irĩhũndũrwo o rĩmwe ituruurĩĩte.