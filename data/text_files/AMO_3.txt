 Inyuĩ andũ a Isiraeli, o inyuĩ rũũrĩrĩ rũrĩa MWATHANI aarutire bũrũri wa Misiri, tathikĩrĩriai thitango ĩno aramũthitanga nayo! “Thĩinĩ wa ndũũrĩrĩ ciothe cia thĩ-rĩ, githĩ inyuĩ to inyuĩ, andũ arĩa ndũire njũũĩ na namataga? Nĩ ũndũ ũcio meehia maanyu nĩ manene ũguo atĩ no mũhaka ndĩmũherithie nĩ ũndũ wamo.” Wĩra wa Mũnabii Atĩrĩĩrĩ, andũ eerĩ no moohe rũgendo mathiĩ hamwe matarĩĩkanĩire? Mũrũũthi-rĩ, no ũrarame ũrĩ mũtitũ, ũtenyiitĩirie nyamũ ĩrĩa ũkũgwĩmaga? Mwana wa mũrũũthi no ararame arĩ kĩmaamoinĩ atanyiitĩĩte kĩndũ? Nyoni no ĩnyiitwo nĩ gĩkerenge hatarĩ na kĩndũ gĩa kũmĩheenereria? Mũtego naguo no ũtegũke ũtategũrĩĩtwo nĩ kĩndũ? Atĩrĩĩrĩ, coro wa mbaara no ũhuuhwo itũũrainĩ, na andũ maage kũhahũka? Mũthiro no ũkorerere itũũra, ũtatũmĩĩtwo nĩ MWATHANI? Nĩ ma atĩ MWATHANI Mwene Hinya Wothe ndarĩ ũndũ eekaga, na akaaga kũũguũrĩria anabii ndungata ciake. Mũrũũthi ũngĩrarama-rĩ, nũũ ũtangĩĩtigĩra? MWATHANI Mwene Hinya Wothe angĩaria-rĩ, nũũ ũngĩaga kũhunjia ndũmĩrĩri yake? Samaria gũkorererwo nĩ haaro “Anĩrĩra andũ arĩa marĩ matũũrainĩ marĩa mairigĩre na thingo cia hinya ma Ashidodu na ma bũrũri wa Misiri ũmeere atĩrĩ, ‘Rũrũnganaai irĩmainĩ iria ithiũrũrũkĩirie Samaria mwĩrorere mbũkanĩrĩro iria irĩ kuo o na ngero iria iragerwo kuo.’ ” MWATHANI ekuuga atĩrĩ, “Andũ acio maiyũragia nyũmba ciao na indo cioneetwo na njĩra cia gũtũmĩra hinya o na cia kũgera ngero; o na matiũĩ mangĩtuĩka ehokeku na njĩra irĩkũ. Nĩ ũndũ ũcio thũ ĩgaathiũrũrũkĩria bũrũri ũcio wao, ĩharaganie meegitĩro maao na yũngũrũrie nyũmba ciao.” MWATHANI ekuuga atĩrĩ, “O ta ũrĩa mũrĩithi ahonokagia o magũrũ meerĩ kana gũtũ kũmwe kwa ng'ondu ĩrĩa ĩrĩĩtwo nĩ mũrũũthi-rĩ, no taguo andũ anyiinyi makaahonoka gatagatĩinĩ ka andũ a Samaria arĩa makomagĩra itanda cia mwĩnjoyo.”#. Samaria ... itanda cia mwĩnjoyo: Kĩhibirania tigĩtaũku wega mũhariini ũyu. Ningĩ MWATHANI Ngai Mwene Hinya Wothe ekuuga atĩrĩ, “Thikĩrĩriai na mũkaanie njiarwa cia Jakubu. Ciĩreei atĩrĩ,  Mũthenya ũrĩa ngaaherithia andũ a Isiraeli nĩ ũndũ wa meehia maao, nĩngaatharũria igongoona iria irĩ itũũrainĩ rĩa Betheli. Koona ciothe cia igongoona icio ciothe nĩikoinangwo igũe thĩ. Nĩngaatharũria nyũmba iria ciikaragwo hĩndĩ ya heho o na hĩndĩ ya ũrugarĩ. Nyũmba iria igemeetio na mĩguongo ithũũkangio, nacio nyũmba iria nene iharaganio.” Ũguo nĩguo MWATHANI oiga.