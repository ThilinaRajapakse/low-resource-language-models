 Dario, mũrũ wa Ahasuerusu, ũrĩa warĩ Mũmede, nĩatuĩkire mũthamaki wa bũrũri wa Babilonia.  Mwakainĩ wa mbere wa wathani wake, niĩ, Danieli, nĩgũthooma ndathoomaga mabuku marĩa matheru na ngeciiragia ũhoro wa mĩaka mĩrongo mũgwanja ĩrĩa Jerusalemu ĩgũikara ĩrĩ tharũrie kũringana na ũrĩa MWATHANI eerĩĩte mũnabii Jeremia. Nĩndahoire Mwathani na ngoro yakwa yothe, ngĩmũthaithaga ndĩhingĩĩte kũrĩa, na ndĩhumbĩĩte nguo cia ĩkũnia na njikarĩire mũhu. Nĩndahoire MWATHANI Ngai wakwa na ngiumbũra meehia ma andũ aitũ ngiuga atĩrĩ: “Mwathani Ngai, wee wĩ mũnene na wa gwĩtigĩrwo. Wee nĩũigaga kĩrĩĩkanĩro na ũgatũũria wendo mũrũmu na arĩa makwendeete na mahingagia maathani maaku. Nĩtwĩhĩĩtie na tũkahĩtia. Nĩtwaganĩĩte na tũkaregenyũka. Nĩtũhuutatĩire maathani na matua maaku. Nĩtwagĩĩte gũthikĩrĩria anabii ndungata ciaku, arĩa maaririe na rĩĩtwa rĩaku makĩarĩria athamaki aitũ, anene aitũ, maithe maitũ, o na rũũrĩrĩ rwitũ ruothe. Wee Mwathani, ũrĩ mũthingu, na ithuĩ no gĩconoko twĩreehithĩirie ta ũrĩa kũhaana ũũmũũthĩ na atũũri a Juda, a Jerusalemu na Aisiraeli oothe arĩa marĩ gũkuhĩ na arĩa marĩ kũraihu, o na arĩa marĩ mabũrũriinĩ moothe kũrĩa wamatwarithirie. Gĩconoko gĩtũkorereire tondũ nĩtwagire gũtuĩka ehokeku harĩ we. Ithuĩ, athamaki aitũ, aathani aitũ, o na maithe maitũ nĩtwĩkĩĩte maũndũ ma gĩconoko tondũ nĩtũkwĩhĩĩtie, wee Mwathani. Mwathani Ngai witũ nĩũtũiguagĩra tha na ũgatuohera o na gũtuĩka nĩtwakũremeire, na nĩtwagire gũgwathĩkĩra. MWATHANI Ngai witũ, tũtiigana kũrũmĩrĩra mawatho maaku marĩa watũheire na njĩra ya anabii ndungata ciaku. Aisiraeli oothe nĩmaagararĩĩte watho waku na magakũhuutatĩra na makarega gũthikĩrĩria mũgambo waku. Kwoguo mĩĩhĩtwa na irumi iria ciandĩkĩĩtwo Wathoinĩ wa Musa ndungata yaku nĩitũnyiitĩĩte tondũ nĩtũkwĩhĩĩtie. Nĩwĩkĩĩte maũndũ marĩa woigire nĩũgaatwĩka ithuĩ na arĩa matwathaga. Gũũkũ thĩ guothe gũtirĩ kũndũ kũrĩ gwekwo ta ũrĩa Jerusalemu ĩĩkĩĩtwo. Na ta ũrĩa kwandĩkĩĩtwo Wathoinĩ wa Musa, thĩĩna ũcio wothe nĩũtũnyiitĩĩte na tũtirĩ tũrageria gũgũcookerera, wee MWATHANI Ngai witũ. Tũtirĩ tũratigana na meehia maitũ kana tũkarũmĩrĩra ũhoro waku ũrĩa wa ma. Wee, MWATHANI Ngai witũ, wĩkaga maũndũ moothe na kĩhooto tondũ nĩũkoreetwo ũhaarĩirie mathĩĩna na ũkareka matũnyiite, nĩ gũkorwo tũtiathĩkĩire mũgambo waku. “Mwathani Ngai witũ, wee nĩwaringire ciama ũkĩruta andũ aaku moime bũrũri wa Misiri. Wee nĩwegwatĩire rĩĩtwa rĩrĩa rĩtũũraga kinya ũũmũũthĩ. Ithuĩ nĩtwĩhĩĩtie na tũgeeka ũũru mbere yaku. Mwathani, kũringana na mawĩko maaku ma ũtugi, thengeria Jerusalemu, o kĩo kĩrĩma gĩaku gĩtheru, maraakara na marũrũ maaku. Nĩ ũndũ wa mawĩhia maitũ na ũremi wa maithe maitũ, Jerusalemu na andũ aaku nĩmatuĩkĩĩte a gũthekererwo nĩ arĩa oothe matũrigiicĩirie. Kwoguo Ngai witũ thikĩrĩria mahooya na mathaithana ma ndungata yaku. Nĩ ũndũ wa rĩĩtwa rĩaku, Mwathani, rora na tha kũndũ kũu gwaku gũtheru kũu gũtigĩĩtwo gũtarĩ andũ. Ngai wakwa, tega matũ maaku ũigue! Hingũra maitho maaku wone thĩĩna wa itũũra rĩrĩa rĩĩtanĩĩtio nawe. Tũrakũhooya twĩhokeete tha ciaku nyingĩ no ti ũthingu witũ. Mwathani, tũigue! Mwathani, tuohere. Mwathani tũthikĩrĩrie na ũtũteithie! Nĩ ũndũ waku, wee Ngai wakwa, ndũkaagonderere nĩ gũkorwo itũũra rĩĩrĩ na andũ aya meetanĩĩtio nawe.” Mũraika Gaburieli gũtaarĩria ũrathi Rĩrĩa ndathiaga na mbere kũhooya, ngiumbũraga meehia maakwa na ma Aisiraeli andũ aakwa, na ngĩthaithaga MWATHANI Ngai wakwa nĩ ũndũ wa kĩrĩma gĩake kĩrĩa gĩtheru-rĩ,  o hĩndĩ ĩyo ndahooyaga ngĩaragia ũguo, ngĩona mũraika Gaburieli ũrĩa ndooneete kĩonekiinĩ hau kabere, ooka oombũkĩĩte kinya harĩa ndaarĩ. Na hĩndĩ ĩyo kwarĩ ihinda rĩrĩa magongoona ma hwaĩinĩ maarutagwo. Naake akĩnjĩĩra atĩrĩ, “Danieli, rĩu ndooka ngũtaarĩrie nĩ geetha ũtaũkĩrwo nĩ ũrathi. Atĩrĩĩrĩ, rĩrĩa wambĩrĩirie gũthaitha Ngai-rĩ, nĩakũiguire, na niĩ ndooka gũkũmenyithia ũguo, nĩ gũkorwo Ngai nĩakwendeete mũno. Kwoguo tagĩtege matũ wega ngĩgũtaarĩria kĩoneki kĩu. “Ciumia mĩrongo mũgwanja nĩiheanĩĩtwo kũrĩ andũ aanyu na itũũra rĩanyu rĩrĩa itheru maniine ũremi, na matigaacooke kwĩhia. Ningĩ mahorohie nĩ ũndũ wa mahĩtia, na macookerere ũthingu ũrĩa wa tene. Nĩ geetha kĩoneki na ũrathi ihinge, na ũrĩa mwamũre aitĩrĩrio maguta. #. Ũrĩa mwamũre aitĩrĩrio maguta: Kana; hekaarũ yamũrwo rĩngĩ. Kwoguo menya na ũtaũkĩrwo wega atĩ kuuma rĩrĩa watho ũkaaheanwo wa gũcookereria na gwaka Jerusalemu riita rĩngĩ o kinya rĩrĩa mũtongoria ũrĩa mũitĩrĩrie maguta agooka, nĩgũkaagĩa na ihinda rĩa ciumia mũgwanja. Ningĩ itĩĩna rĩa ciumia mĩrongo ĩtandatũ na igĩrĩ nĩrĩgaathira Jerusalemu ĩgĩgaakĩka na yakwo ĩrĩ na barabara na ĩirigĩirwo wega mũno. No gũgaakorwo kũrĩ hĩndĩ ya mathĩĩna. Ciumia mĩrongo ĩtandatũ na igĩrĩ ciathira-rĩ, mũtongoria ũrĩa mũitĩrĩrie maguta nĩakooragwo hatarĩ gĩtũmi. Na rĩĩrĩ, andũ angĩ nĩmagooka matongoreetio nĩ mũnene ũngĩ maharaganie itũũra na Handũ Harĩa Hatheru. Mũico ũgooka ũhaana o ta mũiyũro wa mbura, ũreehe mbaara na mũthiro ũrĩa wothe ũtuĩtwo nĩ Ngai.  Mũnene ũcio nĩakaagĩa irĩĩko nũmu na andũ aingĩ itĩĩna rĩa kiumia kĩmwe, no kiumia kĩu gĩakinya gatagatĩ, nĩakaagiria gũcooke kũrutwo magongoona na mahaki. ‘Kĩndũ gĩ thaahu na magigi’#. Kĩndũ gĩ thaahu na magigi: Ĩno nĩ ngai ya mũhianano yaigĩĩtwo nĩ andũ a ndũũrĩrĩ thĩinĩ wa Hekaarũ ya Jerusalemu. nĩgĩkaigwo handũ gĩkuoneka wega thĩinĩ wa Hekaarũ, gĩikare o ho o kinya rĩrĩa ũrĩa wakĩigire ho agaakinyĩrĩrwo nĩ mũthiro ũrĩa Ngai atuĩte nĩ ũndũ wake.”