 Mabundi ma gwaka Hema ya gũtũnganwo (Tha .--.) Na rĩĩrĩ, MWATHANI akĩĩra Musa atĩrĩ, “Nĩthuurĩĩte Bezaleli mũrũ wa Uri na mũcũkũrũ wa Huri, wa mũhĩrĩga wa Juda, na ngamũiyũria roho wakwa. Ningĩ nĩndĩmũheete ũmenyi, ũũgĩ, o na ũhoti wa gũthondeka na kinyi indo cia mĩthemba yothe, nĩguo athugundage na ũũgĩ mĩcoro ya kũhũthĩrwo mawĩrainĩ ma gũtura indo cia thahabu, betha, na gĩcango. O na nĩndĩmũheete ũũgĩ wa gwacũhia tũhiga twa gũtheecererwo indoinĩ, kweya mĩtĩ, o na wa gũthondeka na kinyi indo cia mĩthemba yothe. Nĩthuurĩĩte Oholiabu mũrũ wa Ahisamaku wa mũhĩrĩga wa Dani arutithanagie wĩra naake. Ningĩ nĩheete mabundi moothe moogĩ ũũgĩ mũnene, nĩ geetha mathondeke indo iria ciothe ngwathĩĩte ithondekwo. Nacio nĩ: Hema yakwa, Ithandũkũ rĩa Kĩrĩĩkanĩro hamwe na gĩkunĩko kĩarĩo, indo ciothe cia gwĩkĩrwo Hemainĩ, meetha hamwe na indo ciayo, mũtĩ wa gũcuuria mataawa wa thahabu ĩrĩa therie mũno hamwe na indo ciaguo ciothe, kĩgongoona gĩa gũcinĩra ũbaani, kĩgongoona gĩa gũcinĩra magongoona ma njino hamwe na indo ciakĩo ciothe, mbakũri ĩrĩa ya gwĩthambĩra hamwe na njikarĩro ya yo, nguo cia ũthĩnjĩri Ngai irĩ riiri mũno cia Harũni na aariũ aake cia kũhũthĩra hĩndĩ ĩrĩa megũtungata ta athĩnjĩri Ngai, maguta marĩa ma kwamũrana, o na ũbaani ũrĩa ũnungaga wega wa Handũ Harĩa Hatheru. Magĩthondeka indo icio ciothe, macithondekage o ta ũrĩa ngwathĩĩte.” Thabatũ: mũthenya wa kũhuurũka Ningĩ MWATHANI akĩĩra Musa eere andũ a Isiraeli atĩrĩ, “No mũhaka mũmenyerere mũthenya wa Thabatũ, ũrĩa arĩ guo mũthenya wakwa wa kũhuurũka, amu mũthenya ũcio nĩ rũũri gatagatĩ gaakwa na inyuĩ nginya tene, rwa kuonania atĩ niĩ MWATHANI nĩndĩmũtuĩte andũ aakwa. No mũhaka mũmenyerere mũthenya ũyũ wa kũhuurũka, amu nĩmwamũre. Ũrĩa wothe ũkaaruta wĩra mũthenya ũcio, arege kũũmenyerera no mũhaka akooragwo.  Mũrĩrutaga wĩra wanyu mĩthenya ĩtandatũ, no mũthenya wa mũgwanja nĩ mũthenya wa gĩtĩĩo kĩnene wa kũhuurũka ũrĩa niĩ nyamũrĩirwo. Ũrĩa wothe ũkaaruta wĩra wa mũthemba o na ũrĩkũ mũthenya ũcio no mũhaka akooragwo. Andũ a Isiraeli no mũhaka mamenyerere mũthenya ũyũ nginya tene ũrĩ ta rũũri rwa kĩrĩĩkanĩro.  Mũthenya ũcio nĩ rũũri rwa gũtũũra gatagatĩinĩ gaakwa na andũ a Isiraeli, amu niĩ MWATHANI, ndoombire igũrũ na thĩ mĩthenya ĩtandatũ, na mũthenya wa mũgwanja ngĩtiga kũruta wĩra, ngĩhuurũka.” Na rĩĩrĩ, rĩrĩa Ngai aarĩĩkirie kwarĩria Musa kĩrĩmainĩ gĩa Sinai, akĩmũnengera ihengere iria igĩrĩ cia mahiga iria Ngai we mwene aandĩkĩĩte maathani.