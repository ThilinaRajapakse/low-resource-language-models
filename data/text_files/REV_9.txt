 Na rĩĩrĩ, mũraika wa gataano ahuuha karumbeeta gaake, ngĩona njata yoimĩĩte igũrũ ĩkagũa thĩ, nayo ĩkĩnengerwo macabi ma irima rĩrĩa iriku rĩtarĩ mũthia.#. Irima ... iriku rĩtarĩ mũthia: Nĩ kũrĩa ngoma cioheetwo kinya mũthenya wacio wa kũherithio ũkinye.  Njata ĩyo ĩkĩhingũra irima rĩu iriku rĩtarĩ mũthia, nakuo kũu irima thĩinĩ gũkiuma ndoogo nyingĩ o ta ya icua inene rĩa mwaki; ndoogo ĩyo nĩyatũmire riũa na rĩera ituĩke nduma.  Nakuo kũu ndoogoinĩ ĩyo gũkiuma ngigĩ igĩũka thĩ, nacio ikĩheeo ũhoti o ta wa tũng'aurũ twa gũũkũ thĩ.  Ikĩĩrwo atĩ itigatiihangie nyeki kana mũtĩ kana mũmera o wothe, itiihangie andũ arĩa mataarĩ na mũhũũri wa Ngai moothiũinĩ maao. Ngigĩ icio nĩcietĩkĩririo inyamaarie andũ mĩeri ĩtaano, no itikaamoorage. Nayo mĩnyamaaro ĩrĩa andũ magaakorwo nayo no ta ya mũndũ ũrathĩĩtwo nĩ tũng'aurũ.  Mĩeriinĩ ĩyo ĩtaano andũ magetwaragĩrĩria gĩkuũinĩ no matigaakĩona; makeriragĩria gũkua, no gĩkuũ gĩkamoorĩra.  Ngigĩ icio ciahaanaga ta mbarathi ibangĩĩtwo gũthiĩ mbaarainĩ; mĩtwe yacio yarĩ na indo ciahaanaga thũmbĩ cia thahabu, na ũthiũ wacio wahaanaga ũthiũ wa mũndũ.  Njuĩrĩ ciacio ciatariĩ ta njuĩrĩ cia andũ a nja, na magego maacio maatariĩ ta magego ma mĩrũũthi.  Ithũri ciacio ciarĩ na ngo cia gũcigitĩra ciahaanaga ta igera, na inegene rĩa mathagu maacio rĩatariĩ ta mũrurumo wa ngaari iria iguucagio nĩ mbarathi igĩthiĩ ita. Ciarĩ na mĩting'oe na mboora o ta tũng'aurũ na ciarathaga andũ o ta tũng'aurũ; hinya wacio wa kũnyamaaria andũ mĩeri ĩyo ĩtaano warĩ mĩting'oeinĩ yacio. Mũthamaki wacio aarĩ mũraika wa irima rĩrĩa iriku rĩtarĩ mũthia, na rĩĩtwa rĩake na rũthiomi rwa Kĩhibirania nĩ Abadoni; na Apolioni na rũthiomi rwa Kĩngiriki (Apolioni nĩkuuga “Mũniinani”). Thĩĩna wa mbere nĩwathira, no rĩĩrĩ, thuutha wa ũcio nĩkũrĩ na mathĩĩna mangĩ megũũka.  Thuutha ũcio mũraika wa gatandatũ akĩhuuha karumbeeta gaake, na niĩ ngĩigua mũgambo woima koonainĩ iria inya cia kĩgongoona kĩrĩa gĩa thahabu kĩarĩ mbere ya Ngai. Mũgambo ũcio weraga mũraika ũcio warĩ na karumbeeta ga gatandatũ atĩrĩ, “Ohora araika arĩa ana mooheetwo rũũĩinĩ rũrĩa rũnene rwĩtagwo Farati!” Kwoguo araika acio ana magĩkĩohorwo, nao maahaarĩirio nĩ ũndũ wa ithaa rĩu rĩa mũthenya o ro ũcio wa mweri o ro ũcio na wa mwaka o ro ũcio kũniina gĩcunjĩ kĩmwe gĩa ithatũ kĩa andũ. O na nĩndaiguire atĩ namba ya thigari cia mbarathi iria ciehaarĩirie gũthiĩ mbaara yarĩ mirioni magana meerĩ (,,). Thĩinĩ wa kĩoneki gĩakwa ũũ nĩguo ndoonire mbarathi ihaana: arĩa maaciikarĩire maarĩ na ngo gĩthũri ciarĩ nduune ta mwaki, cia rangi ta wa mahiga ma goro ma mburuu na rangi wa ngoikoni ta ũbiriiti. Mĩtwe ya mbarathi yahaanaga ta mĩtwe ya mĩrũũthi, na tũnua twacio twoimaga mwaki, ndoogo, na ũbiriiti. Nao andũ gĩcunjĩ kĩmwe gĩa ithatũ makĩniinwo nĩ matũhũũhũ macio matatũ: ma mwaki, ndoogo, na ũbiriiti, iria cioimaga tũnuainĩ twa mbarathi icio. Nĩ amu hinya wa mbarathi warĩ tũnuainĩ twacio na mĩting'oeinĩ yacio. Mĩting'oe yacio yahaanaga ta nyoka na yarĩ na ciongo iria ciahũthagĩra gũtiihangagia andũ.  Na rĩĩrĩ, andũ arĩa maagire kũniinwo nĩ matũhũũhũ macio matiaherire maũndũ marĩa meekĩĩte na mooko maao o na kana magĩtiga gũthaathaiya ngoma, mĩhianano ya thahabu, betha, gĩcango, mahiga, na mĩtĩ, o mĩhianano ĩrĩa ĩtangĩona na itangĩigua o na itangĩĩtwara. O na ningĩ matiigana kwĩrira nĩ ũndũ wa kũũragana kwao, ũrogi wao, ũmaraaya wao, o na kana ũici wao.