 Josia mũthamaki wa Juda (Atha .-)  Na rĩĩrĩ, Josia aarĩ wa mĩaka ĩnaana rĩrĩa aambĩrĩirie gũthamaka Juda. Naake agĩthamaka mĩaka mĩrongo ĩtatũ na ũmwe kũu Jerusalemu. Naake agĩĩka maũndũ marĩa maakenagia MWATHANI, agĩkĩrũmĩrĩra mĩtugo ĩrĩa guukawe Daudi eekaga, agaathĩkagĩra mawatho moothe ma MWATHANI na kinyi. Josia gũcambũrĩra kũhooywo kwa mĩhianano Na rĩĩrĩ, mwaka wa ĩnaana wa hĩndĩ ĩyo Josia aathamakaga, o na arĩ o mũndũ mwĩthĩ, akĩambĩrĩria gũthaathaiya Ngai wa guukawe Daudi. Naguo mwaka wa ikũmi na ĩĩrĩ akĩambĩrĩria kwananga kũndũ gũtũũgĩru kũrĩa gwathaathayagĩrio mĩhianano, o na akĩananga mĩhianano ya ngai ĩrĩa yetagwo Ashera, o na mĩhianano ĩrĩa ĩngĩ yothe.  Nao andũ aake makĩmomoranga igongoona ciothe cia gũthaathaĩria Baali o na igongoona cia gũcinĩra ũbaani iria ciarĩ hakuhĩ nacio o ta ũrĩa aamaathĩĩte. Ningĩ akiunangithia mĩhianano ya Ashera o na mĩhianano ĩrĩa ĩngĩ yothe. Agĩcooka agĩthĩithia mĩhianano ĩyo ĩgĩtuĩka rũkũngũ, akĩrũminjaminjithia igũrũ wa mbĩĩrĩra cia andũ arĩa maacirutagĩra magongoona.  Namo mahĩndĩ ma athĩnjĩri ngai icio akĩmacinithĩria igũrũ wa igongoona iria maathaathayagĩria ngai ciao. Ũndũ ũcio ũgĩtũma Juda na Jerusalemu gũthirwo nĩ thaahu. Ũguo noguo eekire matũũra ma Manase na Efiraimu, o na ma Simeoni o kinya Nafutali, kũrĩa kwarĩ na mwena wa na rũgongo. Kũndũ kũu gwatigĩĩtwo kũrĩ maganjo. Agĩcooka akiunangithia igongoona ciothe, o na mĩhianano ya ngai ĩrĩa yetagwo Ashera kũu ng'ongoinĩ ciothe cia Ũthamaki wa na Rũgongo. Agĩkĩmĩthĩa ĩgĩtuĩka rũkũngũ, o na akiunanga igongoona cia gũcinĩra ũbaani. Arĩĩkia gwĩka ũguo, agĩcooka Jerusalemu. Ibuku rĩa Watho kuonekana (Atha .-) Na rĩĩrĩ, mwaka wa ikũmi na ĩnaana wa ũthamaki wa Josia, o hĩndĩ ĩyo aakorirwo athereetie bũrũri ũcio o na Hekaarũ gũgatigwo gũthaathaĩrio mĩhianano, agĩtũma andũ atatũ magacookererie Hekaarũ ya MWATHANI Ngai kũrĩa gwatharũkĩĩte. Andũ acio atatũ nĩ Shafani mũrũ wa Azalia, Maaseia, barũũthi wa itũũra rĩa Jerusalemu, na Joa mũrũ wa Joahazu ũrĩa warĩ karani wa ihinda rĩu. Naake Hilikia Mũthĩnjĩri Ngai Ũrĩa Mũnene akĩnengerwo mbeeca ciothe iria cionganĩĩtio nĩ Alawii arĩa maikaragia mĩrango ya Hekaarũ. Mbeeca icio cionganĩĩtio kuuma kũrĩ andũ a Manase na Efiraimu o na andũ arĩa angĩ maatũũraga Ũthamakiinĩ wa na Rũgongo. O na nĩcionganĩĩtio kuuma kũrĩ andũ a Juda, a Benjamini, na a Jerusalemu. Mbeeca icio igĩcooka ikĩnengerwo andũ arĩa atatũ meehokeirwo wĩra wa gũthondeka Hekaarũ kũrĩa gwatharũkĩĩte. Nao magĩcinengera mabundi ma mbaaũ na a mahiga nĩguo magũre mahiga na mbaaũ cia gũthondeka mwako kũrĩa gwatharũkĩĩte, o kũrĩa athamaki a Juda maarekereirie o nginya gũkĩmomokana. Nao andũ acio meehokeirwo wĩra ũcio, maarĩ ehokeku biũ. Nao aya nĩ o maarũũgamagĩrĩra aruti a wĩra ũcio: Jahathu na Obadia a mbarĩ ya Merari, na Zekaria na Meshulamu a mbarĩ ya Kohathu. Acio ana maarĩ a nyũmba ya Alawii. (Alawii oothe maarĩ oogĩ na ũini wa nyĩmbo). Nao Alawii arĩa angĩ maaroraga andũ arĩa maakuuaga indo cia mwako, aruti wĩra a mĩthemba yothe, na angĩ maarĩ aandĩki a maũndũ na arangĩri a mĩrango. Hĩndĩ ĩrĩa maarutaga mbeeca kuuma thitoo kũu Hekaarũinĩ, Hilikia mũthĩnjĩri Ngai akĩona ibuku rĩa Watho ũrĩa MWATHANI aaheete Musa. Naake Hilikia akĩĩra Shafani atĩrĩ, “Nĩnyoneete ibuku rĩa Watho gũũkũ Hekaarũinĩ.” Naake akĩrĩnengera Shafani, naake Shafani akĩrĩtwarĩra mũthamaki. Agĩcooka akĩĩra mũthamaki atĩrĩ, “Nĩtũrutĩĩte wĩra wothe ũrĩa watũheire. Nacio mbeeca ciothe iria ciaigĩĩtwo Hekaarũinĩ nĩtũcirutĩĩte tũgacihe aruti a wĩra o na arori aao.” Shafani agĩthiĩ na mbere kwĩra mũthamaki atĩrĩ, “Haaha ndĩ na ibuku ndanengerwo nĩ Hilikia mũthĩnjĩri Ngai.” Naake akĩrĩthoomera mũthamaki. Na rĩĩrĩ, mũthamaki aigua ciugo cia ibuku rĩu rĩa Watho, agĩtembũranga nguo ciake. Agĩcooka agĩatha Hilikia, na Ahikamu mũrũ wa Shafani, na Abidoni#. Abidoni: Ũyũ eetĩĩtwo Akiboru thĩinĩ wa Atha .. mũrũ wa Mikaya, na Shafani ũcio karani, na Asaia ndungata ya mũthamaki, akĩmeera atĩrĩ, “Thiĩi mũkaanduĩrĩrie ũhoro he MWATHANI, o na mũtuĩrie ũhoro handũinĩ ha andũ aakwa arĩa matigarĩĩte gũũkũ Isiraeli na Juda. Twĩriai wega mũmenye ũrutani wa ciugo cia ibuku rĩrĩ. Na rĩĩrĩ, MWATHANI nĩaraakarĩĩtio mũno nĩ ithuĩ, tondũ maithe maitũ matiigana gwathĩkĩra watho wa ibuku rĩĩrĩ o na kana kũũhingia.” Tondũ ũcio Hilikia, o na andũ arĩa maathuurirwo nĩ mũthamaki magĩthiĩ gũtwĩria ũhoro kwĩ Hulida mũtumia mũnabii watũũraga kũndũ gwakĩĩtwo ica ikuhĩ kũu Jerusalemu. (Mũthuuriwe eetagwo Shalumu mũrũ wa Tikiva na mũcũkũrũ wa Harihasi ũrĩa wamenyagĩrĩra nguo cia Hekaarũ). Nao magĩkĩhe mũtumia ũcio ũhoro wothe. Naake akĩmeera macooke kwĩ mũthamaki makamũhe ndũmĩrĩri ĩno kuuma kwĩ MWATHANI: “Nĩndĩharĩirie kũrehithĩria Jerusalemu o hamwe na atũũri aakuo ũũru, o na ndũme makinyĩrĩrwo nĩ irumi ciothe o ta ũrĩa ciandĩkĩĩtwo ibukuinĩ rĩu mũthamaki athoomeirwo. Andũ acio nĩmandiganĩirie na makarutĩra ngai ingĩ magongoona, na ũndũ ũcio meekĩĩte ũkandaakaria mũno. Maraakara marĩa ndaakarĩire Jerusalemu matingĩhoreka. Naake mũthamaki we mwene thiĩi mũmwĩre ũũ nĩguo niĩ MWATHANI Ngai wa Isiraeli njugĩĩte: Atĩrĩĩrĩ, tondũ nĩũthikĩrĩirie ciugo cia ibuku rĩĩrĩ, na werira wĩnyiihĩĩtie mbere yakwa wĩ na maithori maingĩ na ũgĩtembũrangaga nguo ciaku, waigua ũrĩa ndĩhaarĩirie gwĩka Jerusalemu na andũ a kuo-rĩ, nĩndaigua ihooya rĩaku, na ngaaherithia Jerusalemu thuutha wa gũkua gwaku. Wee-rĩ, ũgaakua na thaayũ.” Nao andũ acio magĩcookeria mũthamaki Josia ndũmĩrĩri ĩyo. Josia gũthondeka kĩrĩĩkanĩro gĩa gwathĩkĩra MWATHANI (Atha .-) Naake mũthamaki Josia agĩcookanĩrĩria atongoria oothe a Juda o na a Jerusalemu. Agĩcooka akĩmatongoria, magĩtoonya Hekaarũinĩ, na magĩtwarana na athĩnjĩri Ngai, anabii, na andũ oothe anene na aniini. Naake mũthamaki akĩmathoomera maũndũ moothe ta ũrĩa maandĩkĩĩtwo ibukuinĩ rĩa kĩrĩĩkanĩro rĩrĩa rĩoneetwo Hekaarũinĩ. Naake akĩrũũgama harĩa aamenyereete gũikara, agĩthondeka kĩrĩĩkanĩro na MWATHANI atĩ nĩarĩmwathĩkagĩra, na nĩarĩmenyagĩrĩra maathani, na mawatho maake na ngoro yake yothe o na muoyo wake wothe. O na nĩarĩhingagia maũndũ moothe ma Kĩrĩĩkanĩro ta ũrĩa maandĩkĩĩtwo ibukuinĩ rĩu. Nao andũ oothe magĩtua atĩ o nao nĩmarĩathĩkagĩra kĩrĩĩkanĩro kĩu. Ningĩ agĩtũma andũ oothe a mũhĩrĩga wa Benjamini o na andũ oothe arĩa maarĩ kũu Jerusalemu meeranĩre kũhingia kĩrĩĩkanĩro kĩu. Nao andũ oothe a Jerusalemu magĩgĩtũũra meekaga maũndũ maringaine na kĩrĩĩkanĩro kĩu kĩarĩĩkanĩirwo nĩ o na Ngai wa maithe maao. Naake mũthamaki Josia akĩananga mĩhianano yothe kũu ng'ongoinĩ cia bũrũri wothe wa Aisiraeli. Agĩcooka akĩĩra andũ oothe mathiĩ na mbere gũtungatĩra MWATHANI Ngai wa maithe maao. Naguo ũndũ ũcio magĩthiĩ na mbere matukũ moothe ma wathani wake.