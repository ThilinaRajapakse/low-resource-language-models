 Esiteri gũtuĩka kwini Thuutha wa maũndũ macio, maraakara ma mũthamaki magĩthira. O na gũtuĩka ndacookire kũgweta Vashiti, no nĩeciiragia ũrĩa aamũtuĩrĩire. Nĩ ũndũ ũcio, amũtaari amwe makĩmũtaara atĩrĩ, “Kaĩ ũtangĩcaria airĩĩtu thingi athaka na me na mĩtugo mĩega? No ũthuure anene ng'ongo ciothe cia bũrũri ũyũ wathaga ũmeere atĩ mareehe airĩĩtu oothe eethĩ, athaka na thingi gũũkũ Susa mamaige kũrĩa atumia maikaraga. Mamaneane kũrĩ Hegai mũndũ mũrũme ũrĩa mũhakũre ũroraga atumia a mũthamaki amarorage, na uuge maheeo indo cia gwĩthakaria na kĩndũ o gĩothe kĩngĩ mangĩbatario nĩkĩo. Thuutha wa ũguo wĩthuurĩre mũirĩĩtu ũrĩa ũkwenda ũmũtue kwini handũinĩ ha Vashiti.” Mũthamaki akĩona atĩ ũcio nĩũtaari mwega, na nĩ ũndũ ũcio akĩũrũmĩrĩra. Kũu thĩinĩ wa Susa nĩ gwatũũraga Mũyahudi wetagwo Moridekai mũrũ wa Jairũ, na aarĩ wa mũhĩrĩga wa Benjamini na aarĩ wa rũciaro rwa Shimei mũrũ wa Kishi.  Aarĩ ũmwe wa andũ arĩa maatahĩĩtwo kuuma Jerusalemu nĩ mũthamaki Nebukadinezaru wa Babiloni. Moridekai nĩ we warĩ mũreri wa Esiteri, ũrĩa warĩ mwarĩ wa maamawe Aminadabu. Esiteri aarĩ mũirĩĩtu mũthaka mũno, na thuutha wa gĩkuũ kĩa aciari aake, Moridekai nĩ we wamũrerire o nginya akĩgimara. Mũthamaki arĩĩkia kũheana watho ũcio mwerũ, airĩĩtu aingĩ nĩmaareehirwo Susa na Esiteri aarĩ ũmwe wao. O naake nĩaigirwo kwa mũthamaki aroragwo nĩ Hegai ũrĩa waroraga nyũmba ya atumia a mũthamaki. Hegai nĩendire Esiteri na akĩmwĩka maũndũ moothe meega. Ndagĩteire mahinda ataambĩrĩirie kũmũrutĩra wĩra wa kũmũthakaria na kũmũhe irio iria ciagĩrĩire. Hegai nĩathuurire airĩĩtu mũgwanja kuuma mũciĩ kwa mũthamaki a gũtungatĩra Esiteri, na nĩekaga Esiteri hamwe na ndungata ciake wega. Atĩrĩĩrĩ, Esiteri nĩataarĩĩtwo nĩ Moridekai atĩ ndakahithũrie aarĩ Mũyahudi, na agĩgĩikara atahithũrĩĩtie atĩ hitho ĩyo. O mũthenya o mũthenya Moridekai aahĩtũkagĩra nja ya kũrĩa atumia a mũthamaki maikaraga, agacũũthĩrĩria amenye ũrĩa Esiteri egwĩkwo. Gũthakario kũrĩa kwagĩrĩire kwa atumia eethĩ kwaniinaga mwaka ũmwe: mĩeri ĩtandatũ maamotoragwo na maguta ma manemane, nayo mĩeri ĩyo ĩngĩ ĩtandatũ magathakario na maguta na indo cia kũmathakaria. Thuutha wa ũguo o mũirĩĩtu aanengagĩrwo mũndũ ũrĩa wathuurĩĩtwo wa kũmũtongoria kuuma nyũmba ya atumia a mũthamaki nginya kwa mũthamaki mũciĩ, na agagĩtwarĩrwo mũthamaki. Mũirĩĩtu aathiaga kwa mũthamaki hwaĩinĩ, na mũthenya ũyũ ũngĩ rũũciinĩ agatwarwo nyũmba ĩngĩ ya atumia a mũthamaki akaroragwo nĩ Hegai, mũndũ mũrũme ũrĩa warĩ mũhakũre waroraga arĩa maarĩ atumia a mũthamaki. Na rĩĩrĩ, mũirĩĩtu ndangĩathiire kũrĩ mũthamaki rĩngĩ tiga no mũthamaki oigire rĩĩtwa rĩake, naake mũirĩĩtu akĩreehwo. Rĩrĩa ihinda rĩa Esiteri mwarĩ wa Aminadabu, ũrĩa warĩ maamawe wa Moridekai, rĩa gũthiĩ kũrĩ mũthamaki rĩakinyire, we eekĩĩte ũrĩa wothe aataarĩĩtwo nĩ Hegai na mũndũ o wothe wamuonaga nĩamwĩriragĩria. Kwoguo nĩagĩtwarirwo gwa Ahasuerusu mweriinĩ wa ikũmi na ĩĩrĩ, mwakainĩ wa mũgwanja wa ũthamaki wake, nĩguo mweri wa Adari. Mũthamaki nĩendire Esiteri amu nĩamũkenirie gũkĩra acio angĩ oothe, na nĩakĩmwĩkĩrire thũmbĩ ya ũnene mũtwe. Mũthamaki nĩacookire akĩhe amũtaari na atongoria a gwake iruga kiumia kĩmwe gĩa gũkũngũĩra kũhikania gwake. Na ningĩ akĩnyiihanyiihia iruta rĩa igooti kũrĩa guothe aathanaga. Moridekai kũhonokia mũthamaki ndakooragwo Hĩndĩ ĩyo Moridekai nĩaheetwo gĩtĩ kĩnene kĩa wathani. Naake Esiteri ndakoreetwo amenyithanĩĩtie atĩ nĩ Mũyahudi, amu Moridekai nĩamwĩrĩĩte ndakeere mũndũ. Naake akĩmwathĩkĩra o ta ũrĩa amwathĩkagĩra e mũirĩĩtu mũnyiinyi rĩrĩa aamũreraga. Esiteri nĩathiire na mbere gũthaathaiya Ngai o na kũhingia uuge wa Ngai ategũtiganĩria mĩtugo yake ya Kĩyahudi. Rĩrĩa mũthamaki anenehirie Moridekai akĩmũhe gĩtĩ kĩnenanene, andũ eerĩ ahakũre a mũciĩ kwa mũthamaki arĩa maarĩ anene a arangĩri a mũthamaki makĩraakara na magĩthondeka mũbango wa kũũraga mũthamaki. Moridekai nĩamenyire ũhoro ũcio na akĩĩra kwini Esiteri naake akĩĩra mũthamaki ũhoro wothe wa ũrĩa kwahaarĩirio. Mũthamaki agĩkiuga atĩ andũ acio eerĩ maciirithio, na eerĩ magĩitwo. Na nĩguo mũthamaki atĩĩithie Moridekai-rĩ, agĩathana atĩ ũhoro ũcio wandĩkwo harĩa maũndũ ma bũrũri maandĩkagwo nĩ geetha ũtungatĩri ũcio wa bata ũririkanagwo.