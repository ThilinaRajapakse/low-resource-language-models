 Rũhiũ rwa njora rwa MWATHANI Atĩrĩĩrĩ, MWATHANI akĩnjarĩria akĩnjĩĩra atĩrĩ, “Mũrũ wa mũndũ, hũgũkĩra Jerusalemu o na ũrũithie kũndũ kũrĩa andũ mathaathayagĩria. Ratha ũhoro mũũru igũrũ rĩa bũrũri wa Isiraeli. Ratha ũwĩre MWATHANI aroiga atĩrĩ, ‘Rĩu nĩndakũgarũrũka. Nĩngũcomora rũhiũ rwakwa rwa njora na nĩngũũraga andũ arĩa athingu o na arĩa aaganu thĩinĩ waku. Na tondũ nĩngũũraga arĩa athingu o na arĩa aaganu thĩinĩ waku nĩngũcomora rũhiũ rwakwa rwa njora njũrage mũndũ o wothe ndutĩĩtie mwena wa na kĩanda kinyagia mwena wa na rũgongo. Gũtirĩ mũndũ o na ũrĩkũ ũtarĩmenya atĩ niĩ MWATHANI nĩnjomoreete rũhiũ rwakwa rwa njora, na ndikũrũcookia njorainĩ yaruo rĩngĩ.’ ” “Mũrũ wa mũndũ, caaya o ta mũndũ ũratuĩkana. Caaya mũno mũno ũrĩ handũ andũ marakuona. Rĩrĩa marĩkũũria ‘Ũracaaya ũguo nĩkĩ-rĩ?’ Ũmeere nĩ tondũ wa ũhoro ũrĩa ũrooka. Wakinya andũ oothe no gũkua magaakua ngoro, mooko maao maregere, na maage mwĩhoko o wothe na maru maao mainaine maremwo nĩkwĩrũũgamia.#. Maru maao ... nĩkwĩrũũgamia: Kĩhibirania kiugaga maru maao moothe matherere o ta maaĩ. Atĩrĩĩrĩ, ũhoro ũcio nĩũrooka, na nĩũkũhinga.” Ũguo nĩguo MWATHANI Mwene Hinya Wothe oiga. MWATHANI akĩnjarĩria akĩnjĩĩra atĩrĩ, “Mũrũ wa mũndũ, ratha uuge: MWATHANI aroiga, ‘Oneei rũhiũ rwa njora! Oneei rũhiũ rwa njora nĩrũnoore, Oneei rũkumuthĩĩtwo rũkahenia! Rũnooreetwo rũrĩ rwa ithĩnja, rũkumuthĩĩtwo rũmenamenũkage o ta rũheni. Ngũkĩgĩa na gĩkeno atĩa? Mũndũ o mũndũ nĩaregeete gũkaanio na akarega ihera. Rũhiũ rũrakumuthwo rũnyiitwo na mooko. Rũranoorwo na rũgakumuthwo rũnengeranwo mookoinĩ ma mũng'eani. Mũrũ wa mũndũ! Kĩgirĩke wanĩrĩire ũrĩ na kĩeha. Rũhiũ rũũrũ rũrahaarĩrio nĩ ũndũ wa andũ aakwa, o na nĩ ũndũ wa atongoria oothe a Isiraeli. Atongoria hamwe na andũ mekũneanwo matemengwo, kwoguo wĩnyiite rũthĩa wĩthikĩre nĩ kĩeha! Nĩkũgeria ndĩrageria andũ aakwa, na maarega kwĩrira, maũndũ maya moothe nĩmekũmakorerera. Ũguo nĩguo niĩ MWATHANI Mwene Hinya Wothe ndoiga.’  “Mũrũ wa mũndũ, ta ratha! Hũũra hĩ, na ũreke rũhiũ rũteme maita meerĩ kana matatũ; nĩ rũhiũ rwa gũthĩnja na rwa kũmakania, na nĩrũmathiũrũrũkĩirie. Nĩrũratũma andũ aakwa makue ngoro, na andũ aingĩ nĩmaringĩkĩĩte. Nĩnjigĩĩte rũhiũ rũu rwa gũthĩnja ihingoinĩ ciao ciothe rũramenamenũka o ta rũheni, na rũnooreetwo rũhaarĩirio kũũragana. Wee rũhiũ rũũrũ, wĩhũgũre na ũrĩo na wĩhũgũre na ũmotho ũgĩtemenganaga na ũtemengane kũrĩa guothe ũkũrorio. Niĩ na niĩ nĩngũhũũra hĩ, na maraakara maakwa nĩmekũhoorera. Nĩ niĩ MWATHANI ndoiga ũguo.” Rũhiũ rwa njora rwa mũthamaki wa Babilonia Ningĩ MWATHANI akĩnjarĩria akĩnjĩĩra atĩrĩ, “Mũrũ wa mũndũ, cora njĩra igĩrĩ iria rũhiũ rwa njora rwa mũthamaki wa Babilonia rũkũgerera rũgĩũka. Reke njĩra icio cierĩ ciambĩrĩrie ciume bũrũri o ro ũmwe. Ĩkĩra kĩbaaũ harĩa njĩra icio irahũkanĩra cierekeire itũũrainĩ. Onanĩrĩria njĩra iria rũhiũ rũu rũkũgerera rũgĩthiĩ itũũra rĩa Raba, bũrũri wa Aamoni, na rũgĩthiĩ itũũrainĩ rĩrĩa rĩirigĩre na thingo cia hinya rĩa Jerusalemu bũrũriinĩ wa Juda. Atĩrĩĩrĩ, mũthamaki wa Babilonia arũngiĩ hakuhĩ na kĩbaaũ kĩrĩ o hau maahũkanĩroinĩ ma njĩra nĩguo amenye njĩra ĩrĩa egũthiĩ nayo. Arahooya kĩrĩra mĩguĩ ĩrĩ thiakainĩ ta arĩ mbũgũ araikia, akooria ngai ciake cia mĩhianano o na akabaara ini rĩa nyamũ iria irutĩĩtwo igongoona. Atĩrĩĩrĩ, mũguĩ ũrĩa ũronania Jerusalemu nĩguo anyiitĩĩte na guoko gwake kwa ũrĩo. Egwaka indo cia kũmomora itũũra rĩu nacio, arute watho wa kũũragana na ahuuhithie coro wa mbaara. Acooke aige indo icio cia kũmomora kũu ihingoinĩ, oombe ihumbu cia tĩĩri na eenje mĩtaro rũthingoinĩ rwa itũũra rĩu. Andũ a itũũra rĩa Jerusalemu matigeetĩkia ũndũ ũcio, nĩ ũndũ wa irĩĩko irĩa marĩĩkanĩĩre. No rĩĩrĩ, ũragũri ũcio nĩ wa kũmaririkania wĩhia wao, na wa kũmamenyithia atĩ nĩmakũnyiitwo mathiio na marĩ mĩgwate. Rĩu-rĩ, MWATHANI Ngai aroiga nĩmũtũmĩĩte ũregenyũki wanyu ũririkanwo, na mũkahumbũria meehia maanyu makoonekaga maũndũinĩ moothe marĩa mwĩkaga. Nĩmwĩrutĩĩte nguo, kwoguo nĩngũmũneana kũrĩ thũ cianyu. “Atĩrĩĩrĩ, wee mũtongoria mũũru na mwaganu wa Isiraeli, mũthenya ũkirie gũkinya, mũthenya ũrĩa ũkaaherithio rĩa mũthia. MWATHANI Ngai aragĩkwĩra atĩrĩ, ‘Ruta kĩremba na kĩraũni gĩaku. Maũndũ matigũkorwo mahaana ũguo mahaana. Arĩa marĩ rungu nĩmegũtũũgĩrio, nao arĩa marĩ wathaniinĩ maharũrũkio.’ Mũthiro! Mũthiro! Mũthiro! Ngũreehithia mũthiro ũtarĩ woneka ũngĩ taguo. No ndũgũũka mũtongoria ũrĩa mwagĩrĩru atarĩ arooka, o we ũrĩa ngaanengera ũtongoria ũcio. Rũhiũ rwa njora rwa Aamoni  “Mũrũ wa mũndũ, ratha uuge; ha ũhoro wa Aamoni na irumi ciao, niĩ MWATHANI Ngai ndĩroiga atĩrĩ, ‘Rũhiũ rwa njora nĩrũcomore! Rũhiũ rwa njora nĩrũcomore! Rũkumuthĩĩtwo rũrĩ rwa ithĩnja, na rwa kũniinana. Rũramenamenũka o ta rũheni. Cioneki iria mũrona nĩ cia tũhũ; moorathi marĩa mũraheeo nĩ ma maheeni. Rũhiũ rũu rũrĩ o ngingoinĩ cianyu rũmũng'ee, inyuĩ andũ aya aaganu. Mũthenya wanyu wa kũniinwo nĩmũkinyu.  “ ‘Cookiai rũhiũ njorainĩ yaruo, ngaamũciirithĩria kũrĩa mwombĩirwo o bũrũriinĩ ũrĩa mwaciarĩirwo. Nĩmũgaakunda marũrũ maakwa marĩa ngaamũitĩrĩria mahaana ta mwaki, na ngaamũneana mookoinĩ ma andũ ndũrĩka arĩa wĩra wao arĩ o kũũragana. Mũgaatuĩka ngũ cia gwakĩrĩria mwaki, thakame yanyu ĩihũgie tĩĩri, na mũtigaacooka kũririkanwo rĩ kana rĩ. Nĩ niĩ MWATHANI ndoiga ũguo.’ ”