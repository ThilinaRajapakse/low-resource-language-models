  Ici nĩcio ciugo cia Amosi, mũndũ warĩ mũrĩithi wa kuuma itũũra rĩa Tekoa. Atĩrĩĩrĩ, mĩaka ĩĩrĩ mbere ya gĩthingithia gĩa thĩ kĩrĩa kĩagĩire rĩrĩa Uzia aathanaga bũrũri wa Juda, naake Jeroboamu mũrũ wa Jehoashu agaathana bũrũri wa Isiraeli-rĩ, Ngai nĩonirie Amosi maũndũ maya moothe marĩa maakoniĩ Isiraeli.  Na rĩĩrĩ, Amosi agĩkiuga atĩrĩ, “MWATHANI arararamĩra kĩrĩmainĩ gĩa Zayuni; mũgambo wake ũraruruma arĩ o Jerusalemu. Ithaka cia kũrĩithio nĩiroma, nakuo kĩrĩmainĩ gĩa Karimeli nyeki nĩrahooha.” Ngai gũtuĩra andũ arĩa mahakaine na Isiraeli Siria  MWATHANI ekuuga atĩrĩ, “Andũ a Damasiki nĩmeehĩĩtie kaingĩ na kaingĩ, nĩ ũndũ ũcio no ngũmaherithia. Nĩ gũkorwo nĩmahũũrĩĩte andũ a Gileadi na marũrũ maingĩ mũno. Nĩngũikũrũkia mwaki njine nyũmba ĩrĩa yakĩĩtwo nĩ mũthamaki Hazaeli, na njine nyũmba cia kwĩgitĩra iria cia mũthamaki Benihadadi. Nĩngũmomora ihingo cia itũũra rĩa Damasiki na thaamie atũũri a kĩanda kĩa Aveni#. Kĩanda kĩa Aveni: Nĩ ta kuuga “Kĩanda kĩa Ũmaramari.” o na ũrĩa wathanaga Bethedeni#. Bethedeni: Nĩ ta kuuga “Nyũmba ya raha.”. Andũ a Siria magũthaamĩrio bũrũri wa Kiri.” Filisitia  MWATHANI ekuuga atĩrĩ, “Andũ a Gaza nĩmeehĩĩtie kaingĩ kaingĩ, nĩ ũndũ ũcio no ngũmaherithia. Nĩ gũkorwo maatahire rũũrĩrĩ rũgima makĩrwenderia andũ a Edomu. Kwoguo nĩngũikũrũkia mwaki, njine thingo ciothe cia itũũra rĩa Gaza, na njine nyũmba cia kwĩgitĩra cia itũũra rĩu. Nĩngũthengia aathani a matũũra ma Ashidodu na Ashikeloni, ningĩ nĩngũherithia itũũra rĩa Ekironi, nao Afilisiti arĩa matigarĩĩte muoyo makue.” Turo  MWATHANI ekuuga atĩrĩ, “Andũ a Turo nĩmeehĩĩtie kaingĩ kaingĩ, nĩ ũndũ ũcio no ngũmaherithia. Nĩ gũkorwo maathaamirie rũũrĩrĩ rũgima makĩrũtwara Edomu. Ningĩ matiigana gũconokera irĩĩko cia ũraata iria maarĩĩkanĩire naruo. Kwoguo nĩngũikũrũkia mwaki ũcine thingo cia itũũra rĩa Turo, na njine nyũmba cia kwĩgitĩra cia itũũra rĩu.” Edomu  MWATHANI ekuuga atĩrĩ, “ Andũ a Edomu nĩmeehĩĩtie kaingĩ kaingĩ, nĩ ũndũ ũcio no ngũmaherithia. Nĩ gũkorwo maatũire mahĩtaga andũ a Isiraeli, na nĩ aariũ a ithe ũmwe nao, na matiamaiguagĩra tha. Marũrũ maao matiarĩ gĩthimi, maraakara maao matiathiraga rĩ kana rĩ. Kwoguo nĩngũikũrũkia mwaki, ũcine itũũra rĩa Temani, o na ũcine nyũmba cia kwĩgitĩra cia Bozira.” Amoni  MWATHANI ekuuga atĩrĩ, “Andũ a Amoni nĩmeehĩĩtie kaingĩ kaingĩ, nĩ ũndũ ũcio no ngũmaherithia. Mbaarainĩ cia kwaramia bũrũri wao-rĩ, nĩgũtarũra maatarũraga nda atumia arĩa aritũ kũu Gileadi. Kwoguo nĩngũikũrũkia mwaki njine thingo cia itũũra rĩa Raba, na njine nyũmba cia kwĩgitĩra ciarĩo. Na rĩĩrĩ, mũthenya ũrĩa gũkaagĩa mbaara-rĩ, andũ a kuo nĩkuugĩrĩria makoigĩrĩria, na mbaara ĩgaathiĩ na mbere o ta arĩ hĩndĩ ya kĩhuuhũkanio. Mũthamaki wao na njaama ciake nĩmagaatahwo mathaamio.”