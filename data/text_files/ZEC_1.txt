 MWATHANI gwĩta andũ aake mamũcookerere  Mweriinĩ wa kanaana, mwakainĩ wa keerĩ wa wathani wa Dario, mũthamaki wa Perisia, nĩrĩo MWATHANI aaheire mũnabii Zakaria mũrũ wa Berekia#. Zakaria mũrũ wa Berekia: Kũringana na Ezi .; . na Neh . Zakaria aarĩ mũrũ wa Ido. na mũcũkũrũ wa Ido ndũmĩrĩri ĩno. MWATHANI Mwene Hinya Wothe eerire Zakaria eere andũ atĩrĩ, “Niĩ MWATHANI, nĩndaraakarĩire maithe maanyu mũno, no rĩu inyuĩ ngũmwĩra atĩrĩ, ‘Njookereraai na niĩ nĩngũmũcookerera. Mũtikaanatũkie maithe maanyu. Nĩmaaheirwo ndũmĩrĩri ciakwa nĩ anabii arĩa maatũũraga tene, makĩĩrwo matigaacooke gũtũũra ũtũũro mũũru na wa meehia. No matianathikĩrĩria o na kana makĩnjathĩkĩra. Rĩu-rĩ, githĩ maithe maanyu na anabii acio matiakuire tene? “ ‘Atĩrĩĩrĩ, ndaheire maithe maanyu mawatho na ngĩmakaania na njĩra ya anabii ndungata ciakwa, no o makĩaga kũrũmbũiya, magĩkĩnyiitwo nĩ mathĩĩna. No nĩmaacookire makĩĩrira na magĩĩtĩkĩra atĩ niĩ, MWATHANI Mwene Hinya Wothe, ndamaherithĩĩtie o ta ũrĩa maagĩrĩirwo, na o ta ũrĩa ndataanyĩĩte gwĩka.’ ” Kĩoneki kĩrĩ na mbarathi Mũthenya wa mĩrongo ĩĩrĩ na ĩna wa mweri wa ikũmi na ũmwe nĩguo wĩtagwo (mweri wa Shebato), ndũmĩrĩri ya MWATHANI nĩyanginyĩrĩire, niĩ mũnabii Zakaria mũrũ wa Berekia mũrũ wa Ido. Hĩndĩ ĩyo yarĩ mwakainĩ wa keerĩ wa wathani wa Dario. MWATHANI aaheire ndũmĩrĩri ĩyo ũtukũ na njĩra ya kĩoneki.  Atĩrĩĩrĩ, nĩndoonire mũraika wa Mwathani ahaicĩĩte mbarathi nduune. Mũraika ũcio aarũngiĩ gĩtuambainĩ mĩtaathi-inĩ gatagatĩ, na nĩoimĩĩtwo thuutha nĩ mbarathi ingĩ, ĩmwe nduune, ĩngĩ bĩndu, na ĩngĩ njerũ. Ngĩmũũria atĩrĩ, “Mbarathi ici-rĩ, nĩ kĩĩ irenda kũmenyithania?” Mũraika ũrĩa wanjaragĩria akĩnjookeria atĩrĩ, “Nĩngũkuonia ũrĩa irenda kũmenyithania. MWATHANI Mwene Hinya Wothe aracitũmĩĩte ikarangĩre thĩ.” Nacio igĩcookeria mũraika wa MWATHANI ũrĩa warũngiĩ mĩtaathiinĩ atĩ nĩithiũrũrũkĩĩte thĩ na ikoona atĩ thĩ yothe nĩhooreire. Naake mũraika ũcio akĩũria atĩrĩ, “MWATHANI Mwene Hinya Wothe, rĩu-rĩ, nĩũkoreetwo ũraakarĩire Jerusalemu na matũũra ma Juda mĩaka mĩrongo mũgwanja. Ũgũgĩikara itĩĩna rĩigana atĩa ũgĩgaacooka kũiguĩra andũ aakuo tha?” Naake MWATHANI agĩcookeria mũraika ũrĩa twaragia naake na mĩgambo ya ũhooreri na ya kũũmanĩrĩria. Mũraika agĩkĩnjĩĩra nyanĩrĩre njuge ũrĩa MWATHANI Mwene Hinya Wothe oigĩĩte atĩrĩ, “Ndĩ na wendo mũkĩru harĩ Jerusalemu na Zayuni. Ningĩ nĩndaakarĩĩtio mũno nĩ ndũũrĩrĩ icio ciikaire ihooreire na irĩ na thaayũ. Nĩ gũkorwo rĩrĩa ndaraakarĩire andũ aakwa haniini, cio nĩgũthiĩ ciathiire na mbere kũmanyamaaria. Kwoguo nĩnjookereire itũũra rĩa Jerusalemu ndĩrĩiguĩre tha. Hekaarũ yakwa nĩgaakwo rĩngĩ o na itũũra rĩcooke rĩrũũgamio rĩngĩ.” Mũraika akĩnjĩĩra atĩrĩ, “Anĩrĩra riita rĩngĩ atĩrĩ, ‘MWATHANI Mwene Hinya Wothe aroiga atĩ matũũra ma andũ aake nĩmagaacooka kũgaacĩra, acooke ateithĩrĩrie Jerusalemu, na ethuurĩre itũũra rĩu rĩtuĩke rĩake kĩũmbe.’ ” Kĩoneki kĩa hĩa#. Thĩinĩ wa Maandĩko ma Kĩhibirania na ma Kĩngiriki gĩcunjĩ gĩa keerĩ kĩambagĩrĩria haaha. Atĩrĩĩrĩ, kĩonekiinĩ kĩngĩ nĩndoonire hĩa inya cia ndeegwa. Ngĩkĩũria mũraika ũrĩa waragia na niĩ atĩrĩ, “Hĩa ici nĩ kĩĩ iramenyithania?” Naake akĩnjookeria atĩrĩ, “Nĩ moothamaki ma thĩ marĩa maharaganĩĩtie andũ a Juda, a Isiraeli, o na a Jerusalemu.” Thuutha ũcio MWATHANI akĩnyonia aturi ana. Ngĩkĩũria atĩrĩ, “Andũ aya nao marooka gwĩka atĩa?” Naake akĩnjookeria atĩrĩ “Mookĩĩte kũmakia na kũrũnda ndũũrĩrĩ iria irangĩrĩirie bũrũri wa Juda na ikahurunja andũ aakuo.”