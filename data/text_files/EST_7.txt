 Kwoguo Hamani na mũthamaki magĩthiĩ irugainĩ rĩa Esiteri riita rĩa keerĩ. Na rĩrĩa maanyuaga ndibei, mũthamaki akĩũria kwini Esiteri atĩrĩ, “Kwini Esiteri, nĩ kĩĩ ũkwenda? Njĩĩra na nĩngũkũhe. O na angĩkorwo nĩ nuthu ya ũthamaki wakwa nĩngũkũhe.” Naake kwini Esiteri akiuga atĩrĩ, “Angĩkorwo nĩnjĩtĩkĩrĩkĩĩte nĩwe, mũthamaki wakwa, na nĩũkuona kwagĩrĩire ũnjĩkĩre ũrĩa ngwenda-rĩ, ngũhooya o ndekwo njikare muoyo o hamwe na andũ aitũ. Amu niĩ hamwe na andũ aitũ tũrĩendie tũũragwo, tũniinwo biũ. Korwo ithuĩ ithuothe arũme na atumia twendeetio tũtuĩke ngombo ndirĩ ũndũ ingĩũria; amu ruwo rwitũ rũtingĩgerekanio na hathara ĩrĩa mũthamaki egũthiĩ.” Naake mũthamaki Ahasuerusu akĩũria kwini Esiteri atĩrĩ, “Mũndũ ũcio ũngĩgeria gwĩka ũguo nĩ ũrĩkũ na e kũ?” Naake Esiteri akiuga atĩrĩ, “Mũndũ ũcio ũtũmeneete na nĩwe thũ iitũ-rĩ, nĩ Hamani ũyũ mũũru!” Naake Hamani akĩiyũrwo nĩ guoya arĩ hau mbere ya mũthamaki na kwini. Na rĩĩrĩ, mũthamaki agĩũkĩra na igũrũ ang'ũrĩkĩĩte, akiuma kũu irugainĩ, agĩthiĩ agĩtoonya mũgũnda wa nyũmba ya kwa mũthamaki, no Hamani agĩtigwo agĩthaitha kwini Esiteri nĩguo ndakooragwo, amu nĩonaga atĩ no mũhaka mũthamaki amũherithie nĩ ũndũ wa ũguo. Naake mũthamaki akiuma mũgũndainĩ agĩcooka harĩa maanyuagĩra ndibei, agĩkora Hamani egũithĩĩtie gĩtĩinĩ kĩa mwĩtiiranio harĩa Esiteri aarĩ akĩmũthaitha. Mũthamaki oona ũguo akiuga atĩrĩ, “Mũndũ ũyũ kaĩ egũkĩenda kũnyiita mũtumia wakwa na hinya gũũkũ nyũmba gwakwa o na ndĩrĩ o ho?” Mũthamaki akĩrĩĩkia kuuga ũguo, arũme arĩa ahakũre makĩhumbĩra Hamani mũtwe. Naake Haribona ũmwe wa arũme acio maarĩ ahakũre, watungatagĩra mũthamaki akiuga atĩrĩ, “Hamani o na nĩarakithirie handũ ha gũcuuria Moridekai ũrĩa wahonokirie mũthamaki. Mĩtĩ ĩyo ĩ gwake mũciĩ na ĩ na kĩrũũgamo kĩa mita mĩrongo ĩĩrĩ na igĩrĩ!” Naake mũthamaki agĩathana atĩrĩ, “Hamani nĩacuurio mĩtĩinĩ ĩyo.” Kwoguo Hamani agĩcuurio mĩtĩinĩ ĩrĩa we mwene aakĩire Moridekai, namo maraakara ma mũthamaki magĩthira.