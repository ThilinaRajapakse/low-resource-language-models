  Ĩno nĩ yo ndũmĩrĩri ĩrĩa MWATHANI aaheire Hosea mũrũ wa Beeri, matukũinĩ ma ũthamaki wa Uzia, Jothamu, Ahazu, na wa Hezekia bũrũriinĩ wa Juda, o na matukũinĩ ma ũthamaki wa Jeroboamu mũrũ wa Jehoashu bũrũriinĩ wa Isiraeli. Mũtumia wa Hosea na ciana ciao Na rĩĩrĩ, rĩrĩa MWATHANI aarĩirie andũ a Isiraeli rĩa mbere ahũthĩrĩĩte Hosea, nĩerire Hosea atĩrĩ, “Thiĩ ũkahikie mũtumia ũtarĩ mwĩhokeku, o nacio ciana ciaku noguo igaatuĩka. Nĩ ũndũ-rĩ, ũguo noguo andũ aakwa mandiganĩirie na makaaga kwĩhokeka.” Nĩ ũndũ ũcio, Hosea akĩhikia Gomeri mwarĩ wa Dibilaimu, naake akĩgĩa nda akĩmũciarĩra mwana wa kahĩĩ.  Naake MWATHANI akĩĩra Hosea ageete Jezireeli. Nĩ ũndũ MWATHANI oigire atĩrĩ, “No ihinda iniini rĩtigairie herithie mũthamaki wa Isiraeli nĩ ũndũ wa andũ arĩa Jehu ooragĩire gĩtuambainĩ gĩa Jezireeli. Nĩngaaniina ũthamaki wa nyũmba ya Jehu. Na rĩĩrĩ, kũu gĩtuambainĩ kĩa Jezireeli nĩkuo ihindainĩ rĩu ngaaniinĩra hinya wothe wa mbũtũ cia ita cia Aisiraeli.” Naake Gomeri akĩgĩa nda rĩngĩ agĩciara kaana ga keerĩ; ihinda rĩĩrĩ kaarĩ kairĩĩtu. Naake MWATHANI akĩĩra Hosea atĩrĩ, “Geete, ‘Kamene’ tondũ ndikaiguĩra andũ a Isiraeli tha rĩngĩ o na kana ndĩmoohere atĩa kana atĩa. No rĩĩrĩ, andũ a Juda nĩngaamaiguĩra tha. Niĩ, o niĩ MWATHANI Ngai wao, nĩngaamahonokia. No rĩĩrĩ ndikaamahonokia na hiũ cia njora, mĩguĩ, mbarathi, o na kana thigari cia mbarathi.” Na rĩĩrĩ, kaana kau gaatiga kuonga-rĩ, Gomeri akĩgĩa nda rĩngĩ agĩciara kaana kangĩ ga kahĩĩ. Naake MWATHANI akĩĩra Hosea atĩrĩ, “Geete, ‘Ti Andũ Aakwa’ nĩ ũndũ andũ a Isiraeli ti andũ aakwa, na niĩ ndirĩ Ngai wao.” Andũ a Isiraeli nĩmakaamũkĩrwo rĩngĩ  Na rĩĩrĩ, andũ a Isiraeli nĩmakaingĩha o ta mũthanga wa iriainĩ, ũrĩa ũtangĩtarĩka kana ũthimĩke nĩ kũingĩha. Rĩu Ngai nĩkũmakaana aramakaana akĩmeeraga atĩrĩ, “Inyuĩ mũtirĩ andũ aakwa.” No rĩĩrĩ, mũthenya nĩũgooka rĩrĩa akaameera atĩrĩ, “Inyuĩ mũrĩ ciana cia Ngai ũrĩa ũrĩ muoyo.” Andũ a Juda na andũ a Isiraeli nĩgwĩturanĩra mageeturanĩra hamwe. Nao nĩmageethuurĩra mũnene ũmwe oothe, na kuumagia hĩndĩ ĩyo makĩĩhande na magaacĩre rĩngĩ bũrũriinĩ wao. Ĩ mũthenya ũcio wa Jezireeli#. Jezireeli: Na Kĩhibirania nĩkuuga, “Ngai nĩahandaga,” gũgaagĩciirio atĩ nĩkwĩhanda na kũgaacĩra. ndũgaagĩtuĩka mũnene!