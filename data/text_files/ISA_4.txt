 Hĩndĩ ĩyo atumia mũgwanja makeegwatagĩrĩra mũndũ mũrũme ũmwe makamwĩra atĩrĩ, “Nĩtũrĩĩcaragĩria irio na tũkeegũrĩra nguo, no rĩĩrĩ, reke tũtuĩke atumia aaku nĩguo twehererwo nĩ gĩconoko kĩrĩa gĩtũkorereire.” Itũũra rĩa Jerusalemu nĩrĩkaagaacĩra o rĩngĩ Mũthenya ũcio rũhonge rũrĩa MWATHANI agaatũma rũthundũke nĩrũgaathakara na rũgĩe na riiri. Na rĩĩrĩ, magetha ma mĩgũnda magaatuĩka ma gwĩkenagia na gwĩtĩĩaga na andũ a Isiraeli arĩa magaakorwo matigarĩĩte. Andũ oothe arĩa magaakorwo matigarĩĩte kũu Jerusalemu, o arĩa Ngai athuurĩĩte matigare, mageetagwo atheru. Hĩndĩ ĩyo MWATHANI na ũndũ wa hinya wake nĩagaatuanĩra, atherie bũrũri, na athambie thaahu wa Jerusalemu o na athambie thakame ĩrĩa ĩitĩĩtwo kuo.  MWATHANI nĩakaahumbĩra kĩrĩma gĩa Zayuni na andũ oothe arĩa magomanĩĩte kuo. Akaamahumbagĩra na itu mũthenya, na ndoogo na rũrĩrĩmbĩ ũtukũ. Riiri wa MWATHANI ũkaahumbagĩra na ũgitagĩre itũũra rĩothe. Riiri ũcio ũgaatuĩka kĩĩgunyĩ gĩa kwĩgitia riũa mũthenya, na gwa kũũrĩra na kwĩyũa mbura na kĩhuuhũkanio.