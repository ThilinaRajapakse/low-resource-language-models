 Ũrĩa andũ a Isiraeli maamenyagĩrĩrwo nĩ Ngai MWATHANI akĩnjĩĩra atĩrĩ, “Thiĩ ũkaanĩrĩre ndũmĩrĩri ĩno kũrĩ andũ oothe a Jerusalemu uuge atĩrĩ, ‘Nĩndirikanaga wĩhokeku waku hĩndĩ ĩrĩa warĩ mwĩthĩ, wendo ũrĩa wanyendeete naguo ũrĩ mũhiki o ũguo; na ũrĩa wanũmĩrĩire kũu werũinĩ, kũndũ gũtaahandĩĩtwo kĩndũ o na kĩ. We Isiraeli-rĩ, warĩ wakwa kĩũmbe, wamũrĩirwo niĩ. Ũrĩa wothe wa kũhuutagia nĩndamũnyariiraga na ngatũma akorererwo nĩ maũndũ mooru. Nĩ niĩ MWATHANI ndoiga ũguo.’ ” Wĩhia wa maithe ma andũ a Isiraeli Inyuĩ njiarwa cia Jakubu, o inyuĩ mĩhĩrĩga yothe ya Isiraeli, iguai ndũmĩrĩri ya MWATHANI. MWATHANI ekuuga atĩrĩ, “Nĩ mahĩtia marĩkũ maithe maanyu manyonire namo nĩguo mandirike, magĩthaathaiya mĩhianano ĩtarĩ kĩene, nao magĩtuĩka andũ matarĩ kĩene o ta yo? Matiigana kwĩyũria atĩrĩ, ‘MWATHANI arĩ ha’, ũrĩa watũrutire bũrũri wa Misiri, na agĩtũtongoria kũu werũinĩ, kũndũ kwarĩ na mũthanga na marima, gũkoomagara na gũkagĩa nduma ndumanu mũno, kũndũ gũtaatuĩkanagĩrio nĩ mũndũ o na kana gũgatũũrwo? Ngĩmareehe bũrũriinĩ ũyũ mwega ũguo, nĩguo makenagĩre maciaro maguo o na maũndũ marĩa mangĩ meega maaguo. No o rĩrĩa mookire magĩthaahia bũrũri wakwa; makĩnyararithia bũrũri ũrĩa ndamaheire. Athĩnjĩri Ngai matieyũririe atĩrĩ, ‘MWATHANI arĩ ha?’ Arĩa marutanaga ũrĩa watho uugĩĩte matiangũũranire; atongoria#. Atongoria: Kana; arĩithi. nĩkũũnemera maanemeire; nao anabii makĩratha makĩgwetaga Baali, na magĩthaathaiya mĩhianano ya tũhũ. Ciira wa MWATHANI na andũ aake a Isiraeli “Kwoguo niĩ MWATHANI, no ngũciira na inyuĩ o rĩngĩ. O na njiarwa cianyu no ngaaciira nacio. Ringaai iria mũthiĩ na mwena wa ithũĩro gĩcigĩrĩrainĩ gĩa Kuporo#. Kuporo: Kana Kĩtimu. Na gĩthũngũ gĩĩtagwo “Cyprus”. mũkeeyonere na maitho maanyu, kana mũrekie mũndũ na mwena wa irathĩro bũrũriinĩ wa Kedari agatuĩrie ũhoro wega. Kũndũ kũu kwerĩ ũndũ ta ũyũ ndũrĩ wekwo. Atĩrĩĩrĩ, nĩkũrĩ rũũrĩrĩ rũrĩ rwakũũrania ngai ciaruo o na gũtuĩka ngai icio ti ngai cia ma? No andũ aakwa-rĩ, nĩmangũũranĩĩtie na ngai itangĩmeekĩra ũndũ o na ũrĩkũ. Igũrũ rĩrothingitha nĩkũmakio nĩ ũndũ ũcio; rĩrogegeara na rĩhahũke o biũ! Ũguo nĩguo niĩ, MWATHANI ndoiga. Tondũ rĩĩrĩ, andũ aakwa nĩmeekĩĩte mahĩtia meerĩ: nĩmaahuutatĩire, niĩ gĩthima kĩa maaĩ me muoyo makeeyenjera marima ma maaĩ makamomoka na matingĩiga maaĩ. Maciaro ma kwaga kwĩhokeka kwa Isiraeli “Isiraeli-rĩ, ti ngombo; ndaciarĩirwo nyũmbainĩ ya ũkombo. Kũrĩ ũguo-rĩ, thũ ciake irakĩmũhĩta nĩkĩ? Thũ icio ciake imũraramĩire o ta mĩrũũthi. Ituĩte bũrũri wake o werũ; matũũra maake maanangĩĩtwo, magatigwo matarĩ na mũndũ o na ũmwe. Kuongerera ũguo-rĩ, andũ a matũũra ma Memufisi na Tahipanihesi#. Memufisi na Tahipanihesi: Matũũra maya maarĩ bũrũriinĩ wa Misiri. nĩmamũgũthĩĩte o ruototiainĩ makamwatũra mũtwe. Isiraeli, wee mwene nĩ we wĩreehereire ũũru ũyũ wothe nĩ ũndũ wa kũũndiganĩria, niĩ MWATHANI Ngai waku, o rĩrĩa ndathiaga ngũtongoreetie ngũnyiitĩĩte guoko. Nĩ wega ũrĩkũ ũkuona wathiĩ Misiri ũkanyue maaĩ rũũĩinĩ rwa Nailo? O na wathiĩ Asiria ũkanyue maaĩ rũũĩinĩ rwa Farati-rĩ, nĩ wega ũrĩkũ ũkuona? Ũũru waku mwene nĩguo ũgũkũherithia, naguo ũhoro waku wa kũũndiganĩria ũkũrũithie. Menya o wega atĩ nĩ ũndũ mũũru na mũrũrũ mũno kũndiganĩria niĩ MWATHANI Ngai waku; ndũndĩĩĩte o na haniini. Ũguo nĩguo niĩ, MWATHANI Ngai Mwene Hinya Wothe, ndoiga.” Isiraeli kũrega gũthaathaiya MWATHANI MWATHANI Ngai ekuuga atĩrĩ, “Isiraeli, wareganire na watho wakwa kuuma o tene, ũkiuga atĩrĩ, ‘Ndigwathĩka.’ Kĩrĩmainĩ o gĩothe gĩtũũgĩru na igũrũ, na rungu rwa mũtĩ o wothe mũruru wega, nĩkuo wathaathaĩirie ngai cia mĩhianano ciakuonganĩrĩra maciaro. Niĩ-rĩ, ndakũhandire ũhaana ta mũthabibũ wa mũthemba ũrĩa mwega, uumanĩĩte na mbeũ ĩrĩa njega mũno. Rĩu tarora ũrĩa ũtuĩkĩĩte! Ũtuĩkĩĩte o ta mũthabibũ wa gĩthaka mũbuthu. O na ũngĩĩthamba na thabuuni ũrĩa ũrutaga gĩko gĩothe, marooro ma wĩhia waku matingĩthenga mbere ya maitho maakwa. Ũngĩkĩhota kuuga ndwĩthaahĩĩtie atĩa? Ũroiga ndũrĩ hĩndĩ ũrĩ wathaathaiya Baali, no rĩĩrĩ, ta baara ũrĩa ũteremeete kũũrĩa gĩtuambainĩ,#. Gĩtuambainĩ: Rora Jer .-; .. rora wega wone ũrĩa wĩkĩĩte. Ũhaana o ta ngamĩĩra ya mũgoma ĩrĩ na mũrukĩ, ĩracangacanga ĩteng'ereete ĩtarĩ njohe; kana ndigiri ya mũgoma ĩrĩ na mũrukĩ, ĩteng'ereete yerekeire werũinĩ. Nũũ ũngĩhota kũmĩriĩra hĩndĩ ĩrĩa ĩrenda kũhaicwo? Gũtirĩ ndigiri ya njamba o na ĩmwe ĩngĩtinda ĩnogeetie ĩkĩmĩcaria; nĩ gũkorwo hĩndĩ ĩrĩa ĩ na mũrukĩ, nĩ yo nyene ĩtwaraga! Isiraeli, ngwĩraga ũtige kwĩyũraga na ihenya na nyoota, ũkĩhang'ĩra ngai ng'eni. Ndakwĩra ũguo ũnjookagĩria atĩrĩ, ‘Aaca! Ndingĩtiga gwĩka ũguo, tondũ nĩnyendeete ngai icio ng'eni na no nginya ndĩcihang'ĩre.’ ” Andũ a Isiraeli maagĩrĩirwo nĩkũherithio MWATHANI ekuuga atĩrĩ, “Andũ oothe a Isiraeli; ũguo nĩ ta kuuga, athamaki aao, atongoria, athĩnjĩri Ngai o na anabii, magaaconorithio o ta ũrĩa mũici aconorithagio, hĩndĩ ĩrĩa arĩĩkia kũnyiitwo. Magaaconorithio ta ũguo tondũ nĩ o moigaga atĩrĩ, ‘Wee mũtĩ ũyũ nĩ we baaba, nawe ihiga rĩĩrĩ nĩ we maitũ. Maroraga na kũngĩ handũ ha kũndora, no hĩndĩ ĩrĩa marĩ mathĩĩnainĩ matitigithagĩria kũngaĩra ndĩmateithie.’  “Rĩu-rĩ, ngai icio cianyu iria mwĩthondekeire irĩ ha? Hĩndĩ ĩrĩa mũrĩ mathĩĩnainĩ-rĩ, nĩciarahũkage ikamũhonokia, angĩkorwo no ihote gwĩka ũguo! Nĩ ũndũ rĩĩrĩ, wee Juda, ngai ciaku cingĩhĩĩte o ta matũũra marĩa wĩ namo!  “Mũrandetia nĩkĩ o rĩrĩa mũnjũkĩrĩire? Ndamũherithirie na mũtierũngire, tondũ mũtiiguaga o na atĩa. Mũcucangĩĩte anabii aanyu na hiũ cia njora, o ta ũrĩa mũrũũthi mũrĩani ũtembũrangaga kĩrĩa ũnyiitĩĩte. Andũ aya a Isiraeli, tathikĩrĩriai ũrĩa niĩ MWATHANI, ndĩroiga: Kaĩ ngoreetwo haana ta werũ harĩ inyuĩ, kana kũndũ kwĩ na nduma ndumanu mũno, atĩ nĩguo muuge mũgwĩka o ta ũrĩa mũkwenda no mũtirĩ hingo mũkanjookerera o na rĩ? Atĩrĩĩrĩ, mũirĩĩtu no ariganĩrwo nĩ mathaga maake? Ĩ mũhiki no ariganĩrwo nĩ nguo yake ya ũhiki? No rĩĩrĩ, andũ aakwa nĩmariganĩirwo nĩ niĩ matukũ matangĩtarĩka.  “Nĩũũĩ kwĩyendithia kũrĩ anyaanya aaku! O na aka arĩa ooru mũno nĩũmarutĩĩte mĩthiĩre yaku. Ningĩ-rĩ, nguo ciaku ci na thakame ya athĩĩni matarĩ na ũũru meekĩĩte, na ndũrĩ wamanyiita makĩiya.  “No o na wĩkĩĩte ũũru ũcio wothe uugaga atĩrĩ, ‘Niĩ ndirĩ na mahĩtia, ti itherũ, MWATHANI ndangĩkorwo andaakarĩire.’ No rĩĩrĩ, no nginya niĩ, MWATHANI ngũherithie, nĩ ũndũ wa kuuga atĩ ndwĩhĩĩtie. Nĩwĩyagĩire bata na ũndũ wa gũthengerera ngai cia ndũũrĩrĩ ingĩ. Ũgũconorithio nĩ Misiri o ta ũrĩa waconorithirio nĩ Asiria. Ũkaahũndũka uumĩĩte Misiri ũroreetie ũthiũ na thĩ nĩgũconoka, nĩ gũkorwo niĩ MWATHANI, nĩndegeete arĩa wĩhokeete, na hatirĩ uumithio ũkoona kuuma harĩ o.”