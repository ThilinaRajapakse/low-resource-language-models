 Ũhootani wa Isiraeli Rĩrĩa thigari ciaiguire ũrĩa gwekĩkĩĩte, ikĩmaka mũno na ikĩambĩrĩria kũinaina nĩ guoya. Ciothe ikĩhurunjũka mĩena na mĩena kuuma kambĩinĩ, na itiageririe gũikara hamwe o na atĩa, nacio igĩkĩgeria gũtuĩkanĩria ngurumoinĩ o na kũũrĩra irĩmainĩ. Nacio thigari iria ciambĩĩte hema irĩmainĩ iria ciathiũrũrũkĩirie Bethulia o nacio ikĩambĩrĩria gwĩthara. Nacio thigari ciothe cia Isiraeli igĩikũrũka gũcitharĩkĩra. Naake Uzia akĩrekania matũũra ma Betomasithaimu, Bebai, Choba, Kola, na bũrũri wothe wa Isiraeli, nĩ geetha mamamenyithie ũrĩa gwatuĩkĩkĩĩte, na mamoorie meturanĩre hamwe nao gũtharĩkĩra na kũniina thũ ciao. Rĩrĩa andũ a Isiraeli maanyiitire ndũmĩrĩri ĩyo, makĩmatharĩkĩra makĩmateng'eria o nginya Choba. O na andũ a Jerusalemu na arĩa oothe maatũũraga irĩmainĩ magĩĩturanĩra hamwe nao maarĩĩkia kũigua maũndũ marĩa maatuĩkĩkĩĩte thĩinĩ wa kambĩ ya thũ ciao. Nao andũ a mĩena ya Gileadi na Galili makĩhinga njĩra ĩrĩa andũ a Asiria mooragĩra na makĩũraga aingĩ aao. Makĩmathingata o nginya mwena ũrĩa ũthiũrũrũkĩirie Damasiki. Nao andũ arĩa angĩ a Bethulia magĩikũrũka, magĩthiĩ kambĩinĩ ya Asiria makĩmĩtharĩkĩra na magĩtaha indo nyingĩ. Ũndũ ũcio ũgĩgĩtũma matonge mũno. Nao Aisiraeli maacooka kuuma mbũraganoinĩ ĩyo makĩyoera kĩrĩa gĩatigarĩĩte. O nao andũ a matũũrainĩ na icagiinĩ cia bũrũri wa irĩma makĩĩnyiitĩra indo nyingĩ, nĩ gũkorwo kwarĩ na indo nyingĩ mũno. Isiraeli gũkũngũĩra ũhootani Atĩrĩĩrĩ, Joakimu, Mũthĩnjĩri Ngai Ũrĩa Mũnene na kĩama kĩa athuuri a Isiraeli arĩa maarĩ Jerusalemu magĩũka kwĩyonera na kwĩiguĩra mawega marĩa Mwathani aitũrũrĩire Isiraeli, o na kuona Judithi na kũmũgaathĩrĩria. Nao maakinya, oothe makĩmũgaathĩrĩria makiuga atĩrĩ, “Wee nĩ we ũkumio wa Jerusalemu, wee nĩ we riiri mũnene wa Isiraeli na nowe mwĩtĩĩo wa rũũrĩrĩ rwitũ! Na guoko gwaku, wee mwene nĩwoneire Aisiraeli, ũhootani mũnene ũũ; na Ngai nĩakeneetio mũno nĩ ũguo. Ũroraathimwo nĩ Mwathani Mwene Hinya Wothe nginya tene!” Nao andũ oothe magĩcookia atĩrĩ, “Ameni.” Itĩĩna rĩa matukũ mĩrongo ĩtatũ andũ makĩomookera kambĩ makĩmĩtaha indo ciothe. Makĩhe Judithi hema ya Holoferine hamwe na thaani ciake ciothe cia betha, na mbakũri ciake na marĩrĩ maake, na indo ciake ciothe cia nyũmba. Naake Judithi agĩcioya agĩciigĩrĩra igũrũ rĩa nyũmbũ yake; akĩhaarĩria ngaari ciake akĩbokera indo icio ciothe. Nao atumia oothe a Isiraeli makĩhiũha gũũka kũmuona; magĩitĩka kũmũinĩra nyĩmbo cia kũmũgaathĩrĩria makĩrũũgarũũgaga nĩ ũndũ wa gĩtĩĩo gĩake. Naake Judithi agĩtua mathĩgĩ ma mĩtamaiyũ akĩmanengera atumia arĩa maatwaranĩĩte naake. Arĩ hamwe na atumia arĩa angĩ magĩtunga thũmbĩ cia mĩtamaiyũ. Agĩgĩtongoria mũtongoro wothe, agĩthiĩ mbere ya atumia arĩa maathiaga makĩrũgarũgaga. Nao arũme oothe a Isiraeli marĩ na matharaita na thũmbĩ cia mahũa mĩtwe makĩmoima thuutha makĩinaga nyĩmbo cia kũgaathĩrĩria.