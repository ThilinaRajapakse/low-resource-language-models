 Naake Samũeli akĩoya cuuba ya maguta ma mĩtamaiyũ agĩitĩrĩria Saũlũ mũtwe, akĩmũmumunya, akiuga atĩrĩ, “MWATHANI nĩagũitĩrĩria maguta ũtuĩke mũtongoria wa andũ aake a Isiraeli. Nĩũrĩathaga andũ aake na ũmagitagĩre kuuma kũrĩ thũ ciao ciothe. Na gĩĩkĩ nĩkĩo gĩgũtuĩka kĩmenyithia kĩa atĩ MWATHANI nĩagũthuurĩĩte ũtuĩke mũtongoria wa andũ aake: Twatigana nawe ũũmũũthĩ, nĩũgũcemania na arũme eerĩ hakuhĩ na mbĩĩrĩra ya Rakeli kũu Zeliza bũrũriinĩ wa Benjamini. Nao marĩkwĩra atĩ, ndigiri iria ũracaragia nĩcionekeete, na thooguo nĩatigĩĩte gũcirũmbũiya rĩngĩ, akaambĩrĩria gũtangĩka nĩ ũndũ waku, na akooragia atĩrĩ, ‘Ngũgĩĩka atĩa nĩ ũndũ wa mũrũ wakwa?’ Ningĩ wathiathia, wakinya mũtĩinĩ ũrĩa mwamũre wĩ Taboru-rĩ, nĩũgũcemania na arũme atatũ magĩthiĩ kũrutĩra Ngai igongoona Betheli. Ũmwe wao egũkorwo akuuĩĩte tũũri tũtatũ, ũrĩa ũngĩ akuuĩĩte mĩgate ĩtatũ, na wa gatatũ akuuĩĩte mondo ya rũũa ĩiyũrĩĩte ndibei. Nĩmarĩkũgeithia na makũhe mĩgate ĩĩrĩ, nawe ũmĩamũkĩre. Thuutha wa ũguo ũkinye kĩrĩmainĩ kĩa Ngai kĩrĩa kĩrĩ Gibea, kũrĩa kambĩ ya Afilisiti ĩrĩ. Itoonyeroinĩ rĩa itũũra rĩu nĩũrĩcemania na gĩkundi kĩa anabii magĩikũrũka moimĩĩte handũ harĩa hatũũgĩru hathaathayagĩrio, marĩkorwo makĩhũũra inanda, tamburini, na ngita, o na makĩhuuha mĩtũũrirũ; ningĩ nĩmarĩkorwo makĩratha moohoro. Nĩũrĩiyũrwo nĩ roho wa MWATHANI o rĩmwe, nawe ũrathe moohoro hamwe nao, na nĩũrĩgarũrũka ũtuĩke ta mũndũ ũngĩ. Rĩrĩa maũndũ maya marĩĩkĩka, ũrĩĩka o ta ũrĩa Ngai arĩkũhotithia gwĩka. Nĩũrĩcooka ũthiĩ Giligali mbere yakwa, kũrĩa ngaacemania nawe, na ndute magongoona ma njino na ma thaayũ. Ũkaanjeterere kuo mĩthenya mũgwanja nginya ngooka ngwĩre ũrĩa wagĩrĩirwo nĩgwĩka.” Na rĩĩrĩ, hĩndĩ ĩrĩa Saũlũ aagarũrũkire atigane na Samũeli, Ngai akĩmũhe ngoro ĩngĩ, na imenyithia icio ciothe igĩĩkĩka mũthenya o ro ũcio. Rĩrĩa Saũlũ na ndungata yake maakinyire Gibea, gĩkundi kĩa anabii gĩkĩmũtũnga. Naake akĩiyũrwo nĩ roho wa Ngai, akĩambĩrĩria kũratha moohoro hamwe nao. Andũ arĩa maamũũĩ mbere ĩyo, rĩrĩa moonire agĩĩka ũguo makĩũrania atĩrĩ, “Nĩ atĩa mũrũ wa Kishu ooneete? Kaĩ Saũlũ naake agĩtuĩkĩĩte ũmwe wa anabii?”  Mũndũ ũmwe watũũraga handũ hau akĩũria atĩrĩ, “Ĩ nao anabii aya angĩ; mũgwĩciiria maithe maao nĩ a?” Ũguo nĩguo thimo ĩno yambĩrĩirie, “Kaĩ Saũlũ naake agĩtuĩkĩĩte ũmwe wa anabii?” Saũlũ arĩĩkia kũratha moohoro, agĩkinya handũ harĩa hatũũgĩru haathaathayagĩrio. Naake maamawe akĩmuona me na ndungata yake akĩmooria atĩrĩ, “Kaĩ mũraarĩ kũ?” Saũlũ akĩmũcookeria atĩrĩ, “Tũrathiire gũcaria ndigiri. Rĩrĩa tũraciagire-rĩ, tũragĩthiĩ kuona Samũeli.” Maamawe akĩmũũria atĩrĩ, “Ndagũthaitha, tanjĩra ũrĩa aramwĩrire?” Saũlũ akĩmũcookeria atĩrĩ, “Aratwĩrire atĩ ndigiri nĩcionekeete.” No ndeerire maamawe ũrĩa Samũeli aamwĩrire ũhoro wake wa gũtuĩka mũthamaki. Saũlũ gũtuuo mũthamaki Naake Samũeli agĩgĩĩta andũ moongane hamwe mbere ya MWATHANI kũu Mizipa, akĩmeera atĩrĩ, “MWATHANI Ngai wa Isiraeli aroiga ũũ: ‘Nĩ niĩ ndamũrutire bũrũri wa Misiri na ngĩmũhonokia kuuma kũrĩ Amisiri na kuuma arĩa oothe maamũhinyagĩrĩria. Nĩ niĩ Ngai wanyu, ũrĩa ũmũhonokagia kuuma mathĩĩnainĩ o na mooritũinĩ maanyu, no ũũmũũthĩ nĩmwandega na mwanjũũria ndĩmũhe mũthamaki. Kwoguo, rĩu kĩũnganeei mbere ya MWATHANI o ta ũrĩa mĩhĩrĩga na mbarĩ cianyu itariĩ.’ ” Tondũ ũcio Samũeli agĩkĩreehithia mũhĩrĩga o mũhĩrĩga hau mbere, naake MWATHANI agĩthuura mũhĩrĩga wa Benjamini. Ningĩ agĩkĩreehareehithia mbarĩ cia mũhĩrĩga wa Benjamini ĩmwe kwa ĩmwe, nayo mbarĩ ya Amatiri ĩgĩthuurwo. Nao andũ a mbarĩ ya Amatiri magĩũka mbere ũmwe kwa ũmwe, naake Saũlũ mũrũ wa Kishu agĩthuurwo. Magĩkĩmũcaria na rĩrĩa maamwagire, makĩũria MWATHANI atĩrĩ, “Mũndũ ũcio nĩokire gũũkũ hiihi?” Naake MWATHANI akĩmacookeria atĩrĩ, “Nĩ we ũrĩa wĩhithĩĩte harĩa indo ciigĩĩtwo.” Kwoguo magĩgĩteng'era makĩmũgĩĩra makĩmũreehe mbere ya andũ, na arũũgama gatagatĩinĩ ka andũ akĩonwo akĩrĩĩte andũ arĩa angĩ oothe kũraiha kuuma ciandeinĩ gũcooka na igũrũ. Samũeli akĩĩra andũ atĩrĩ, “Ũyũ nĩ we mũndũ ũrĩa MWATHANI athuurĩĩte! Na gũtirĩ ũngĩ gatagatĩinĩ gaitũ ũhaana taake.” Nao andũ oothe makĩanĩrĩra makiuga atĩrĩ, “Ũrotũũra mũthamaki!” Samũeli agĩgĩtaarĩria andũ ihooto na mawĩra ma mũthamaki, agĩcooka akĩmaandĩka ibukuinĩ rĩrĩa aigire handũ harĩa hatheru. Arĩĩkia gwĩka ũguo, akĩĩra andũ oothe mainũke, o mũndũ gwake mũciĩ. O naake Saũlũ akĩinũka mũciĩ gwake Gibea. Nao andũ amwe arĩa maarĩ hinya, arĩa Ngai aahuutĩĩtie ngoro ciao, magĩtwarana naake. No andũ amwe mataarĩ kĩene makiuga atĩrĩ, “Nĩ wega ũrĩkũ mũndũ ũyũ angĩtwĩkĩra?” Magĩkĩnyarara Saũlũ na matiigana kũmũreehere kĩheeo o na kĩmwe, no we agĩĩkirĩra.