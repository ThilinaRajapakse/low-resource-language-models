 Mbarĩ ya Rekabu kũgaathĩrĩrio  Na rĩĩrĩ, rĩrĩa Jehoiakimu mũrũ wa Josia aarĩ mũthamaki wa Juda, MWATHANI nĩanjarĩirie akĩnjĩĩra atĩrĩ, “Thiĩ kũrĩ andũ a mbarĩ ya Rekabu ũmaarĩrie, ũcooke ũmatware Hekaarũinĩ, ũmatoonyie thĩinĩ wa rumu ĩmwe ya yo, ũmahe ndibei manyue.” Kwoguo ngĩkĩoya andũ oothe a mbarĩ ya Rekabu, nao maarĩ Jaazania (mũrũ wa mũndũ wetagwo Jeremia, naake aarĩ mũrũ wa Habazinia), aariũ a nyina oothe o hamwe na ciana ciao, ngĩmatwara Hekaarũinĩ. Ngĩcooka ngĩmatoonyia thĩinĩ wa rumu ya arutwo a mũnabii Hanani mũrũ wa Igidalia. Rumu ĩyo yarĩ igũrũ wa rumu ya Maaseia mũrũ wa Shalumu, ũmwe wa atongoria a Hekaarũ waheetwo gĩtĩĩo, na yarigainie na rumu cia atongoria arĩa angĩ. Ndarĩĩkia kũmatoonyia kuo, ngĩmahe ikombe na mbakũri ciaiyũire ndibei ngĩmeera atĩrĩ, “Nyuai ndibei.” No o makĩnjookeria atĩrĩ, “Tũtikũnyua ndibei, tondũ ithe witũ Jonadabu mũrũ wa Rekabu nĩatwathire agĩtwĩra atĩ tũtikaananyue ndibei o na rĩ, ithuĩ eene o na njiarwa ciitũ. Ningĩ nĩatwathire agĩtwĩra atĩ tũtikaanaake nyũmba, kana tũrĩme mĩgũnda, kana tũhande mĩthabibũ mĩgũnda, o na kana tũgũre mĩgũnda ya mĩthabibũ. Aatwathire tũtũũre tũikaraga hemainĩ hingo ciothe, nĩguo tũtũũre matukũ maingĩ bũrũriinĩ ũyũ tũtũũraga ta ageni. Ithuĩ-rĩ, nĩtwathĩkĩire ũrĩa wothe twathirwo nĩ ithe witũ Jonadabu atĩ ithuĩ eene, atumia aitũ, aariũ aitũ, na aarĩ aitũ tũtikaananyue ndibei o rĩ o rĩ. -Ningĩ tũtiakaga nyũmba ĩtuĩke mĩciĩ iitũ, tũtũũraga hemainĩ. Tũtirĩ mĩgũnda ya mĩthabibũ, ithaka kana mbeũ. Ithuĩ nĩtwathĩkĩire na tũkahingia ũrĩa wothe ithe witũ Jonadabu aatwathire. No rĩĩrĩ, hĩndĩ ĩrĩa Nebukadinezaru, mũthamaki wa Babilonia, ookire gũtharĩkĩra bũrũri ũyũ, nĩtuonire arĩ wega tũũke Jerusalemu nĩguo tũũrĩre mbũtũ cia ita cia Babilonia na Siria. Nĩkĩo rĩu tũtũũraga gũũkũ Jerusalemu.” -Hĩndĩ ĩyo MWATHANI Mwene Hinya Wothe, Ngai wa Isiraeli, akĩnjĩĩra thiĩ ngeere andũ a Juda na a Jerusalemu atĩrĩ, “Niĩ MWATHANI, ndĩramũũria atĩrĩ, mũregaga gũũthikĩrĩria na gwathĩkĩra ciugo ciakwa nĩkĩ? Njiarwa cia Jonadabu nĩciathĩkĩire ũrĩa aaciathire atĩ itikaananyue ndibei, na nginyagia ũũmũũthĩ ũyũ gũtirĩ o na ũmwe wao ũmĩnyuaga. No rĩĩrĩ, niĩ ndũire ndĩmwaragĩria itegũtigithĩrĩa, no inyuĩ mũtinjathĩkagĩra. Ndũire ndĩmũtũmagĩra anabii, oothe ndungata ciakwa, nao mamwĩraga mũtigane na mĩthiĩre yanyu mĩũru, na mũrũnge ciĩko cianyu. Ningĩ nĩmamũkaanagia gũthaathayagia na gũtungatagĩra ngai ingĩ, nĩguo mũthiĩ na mbere gũtũũra bũrũriinĩ ũyũ ũrĩa ndamũheire inyuĩ na ngĩhe maithe maanyu. No rĩĩrĩ, inyuĩ mũtiigana gũũthikĩrĩria o na kana kũnjathĩkĩra. Njiarwa cia Jonadabu nĩciathĩkĩire ũrĩa ciathirwo nĩ ithe wao, no inyuĩ andũ aya mũtinjathĩkĩire. Tondũ ũcio niĩ, MWATHANI Mwene Hinya Wothe, Ngai wa Isiraeli, nĩngũmũreehithĩria inyuĩ andũ a Juda na a Jerusalemu mwanangĩko wothe ũrĩa njugĩĩte nĩngũmũreehithĩria. Ngwĩka ũguo tondũ o na ndamwarĩria mũtithikagĩrĩria, na ndamwĩta mũtiĩtĩkaga.” Ngĩcooka ngĩĩra mbarĩ ya Rekabu atĩ MWATHANI Mwene Hinya Wothe, Ngai wa Isiraeli, oigĩĩte atĩrĩ, “Tondũ nĩmwathikĩire ũrĩa mwathirwo nĩ ithe wanyu Jonadabu; mũkĩrũmĩrĩra mataaro maake moothe, na mũgĩĩka ũrĩa wothe aamwathire, niĩ, MWATHANI Mwene Hinya Wothe, Ngai wa Isiraeli, ndoiga atĩ Jonadabu mũrũ wa Rekabu ndarĩ hingo akaaga mũndũ mũrũme kuuma njiarwainĩ ciake wa kũndungata.”