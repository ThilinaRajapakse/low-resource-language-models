 Musa gwĩtwo nĩ Ngai Mũthenya ũmwe, rĩrĩa Musa arĩithagia ũhiũ wa mũthoni we Jethero, mũthĩnjĩri Ngai wa Midiani, nĩatwarire ũhiũ mwena ũũrĩa ũngĩ wa werũ o kinya agĩkinya kĩrĩmainĩ, kĩrĩa gĩtheru gĩa Sinai.  Arĩ kũu, mũraika wa MWATHANI nĩamuumĩrĩire arĩ rũrĩrĩmbĩinĩ rwa mwaki rwoimaga gatagatĩ ga kĩhinga. Naake Musa aacũũthĩrĩria, akĩona atĩ kĩhinga nĩgĩakanaga, no gĩtiahĩaga. Naake Musa akĩĩĩra na ngoro atĩrĩ, “Ũyũ nĩ ũndũ wa magegania, reke nguhĩrĩrie nyone nĩ kĩĩ kĩratũma kĩhinga kĩage kũhĩa.” Rĩrĩa MWATHANI oonire Musa agĩkuhĩrĩria kĩhinga, akĩmwĩta kuuma gatagatĩ ga kĩhinga akĩmwĩra atĩrĩ, “Musa! Musa!” Naake agĩcookia atĩrĩ, “Ĩ niĩ ũyũ haaha.” Ngai akĩĩra Musa atĩrĩ, “Ndũgakuhĩrĩrie; ruta iraatũ ciaku nĩ amu hau ũrũngiĩ nĩ handũ hatheru.” Agĩcooka akĩmwĩra atĩrĩ, “Nĩ niĩ Ngai wa maithe maaku, Ngai wa Aburahamu, Isaaka, na Jakubu.” Musa agĩkĩĩhumbĩra ũthiũ nĩ amu nĩetigĩrire kũrora Ngai. MWATHANI agĩcooka akĩmwĩra atĩrĩ, “Nĩndĩkĩĩtie kuona mĩnyamaaro ya andũ aakwa arĩa me Misiri, na ngaigua kĩrĩro kĩao atĩ mahonokio kuuma kũrĩ anyabaara arĩa mamahinyagĩrĩria. Nĩnjũũĩ mathĩĩna marĩa marĩ namo, na kwoguo nĩnjikũrũkĩĩte ndĩmahonokie kuuma kũrĩ andũ a Misiri. Ngũmaruta bũrũri wa Misiri ndĩmatware bũrũriinĩ mwariĩ, mwega na mũnoru, kũrĩa rĩu gũtũirwo nĩ Akanaani, Ahiti, Aamori, Aperizi, Ahivi, na Ajebusi. Ti itherũ kĩrĩro kĩa andũ a Isiraeli nĩkĩnginyĩire, na nĩnyoneete ũrĩa andũ a Misiri maramahinyĩrĩria. Rĩu nĩngũgũtũma kũrĩ mũthamaki wa Misiri nĩ geetha ũgatongorie andũ aakwa moime bũrũriinĩ ũcio.” No Musa akĩũria Ngai atĩrĩ, “Niĩ ndĩkĩrĩ ũ atĩ nĩguo thiĩ kũrĩ mũthamaki wa Misiri nĩguo ngatongorie andũ a Isiraeli ndĩmarute kuo?” Naake Ngai akĩmũcookeria atĩrĩ, “Nĩngũkorwo hamwe nawe; na rũũrũ nĩruo rũũri rwa kuonania atĩ nĩ niĩ ndagũtũma: waruta andũ kuuma Misiri, nĩmũgaathaathayĩria kĩrĩmainĩ gĩĩkĩ.”  No Musa agĩcookeria Ngai atĩrĩ, “Ndathiĩ kũrĩ andũ a Isiraeli ndĩmeere atĩ, ‘Ngai wa maithe maanyu nĩ we wandũma kũrĩ inyuĩ’ nao manjũũrie atĩrĩ, ‘Rĩĩtwa rĩake nĩ rĩrĩkũ?’ Ngaameera atĩa?”  Naake Ngai akĩmwĩra atĩrĩ, “NĨ NIĨ ŨRĨA WE.”#. NĨ NIĨ ŨRĨA WE: Kana “NGŨKORWO NDĨ ŨRĨA NGAAKORWO” Ũũ nĩguo ũkaameera: ũrĩa wĩtagwo, “NĨ NIĨ,#. NĨ NIĨ: Ciugo ici na Kĩhibirania nĩ “Yahweh.” Maandĩkoinĩ mangĩ matheru rĩĩtwa rĩĩrĩ rĩkoreetwo rĩkĩrugũrwo “Jehova.” Maandĩkoinĩ maya rĩrugũrĩĩtwo “MWATHANI” na ndemwa nene, ta ũrĩa rĩrugũrĩĩtwo Maandĩkoinĩ Matheru na rũthiomi rwa Gĩthũngũ. nĩ we wandũma kũrĩ inyuĩ.” Ningĩ Ngai akĩĩra Musa atĩrĩ, “Ĩra andũ a Isiraeli atĩ, ‘MWATHANI, Ngai wa maithe maanyu, o we Ngai wa Aburahamu, Isaaka, na Jakubu, nĩ we wandũma kũrĩ inyuĩ.’ Rĩĩrĩ nĩrĩo rĩĩtwa rĩakwa kinya tene; na ũguo nĩguo njiarwa ciothe irĩnjĩtaga. Thiĩ ũcookanĩrĩrie atongoria oothe a Isiraeli ũmeere atĩ, niĩ MWATHANI, o niĩ Ngai wa maithe maanyu, o niĩ Ngai wa Aburahamu, Isaaka, na Jakubu, nĩnguumĩrĩire. Meere atĩ nĩnjũkĩĩte kũrĩ o, na nĩnyoneete maũndũ marĩa andũ a Misiri marameeka. Nĩnduĩte atĩ nĩngũmaruta moime mĩnyamaaroinĩ ĩrĩa marathĩĩnio nayo bũrũriinĩ wa Misiri, ndĩmatware bũrũri mwega na mũnoru; bũrũri wa Akanaani, Ahiti, Amori, Aperizi, Ahivi, na wa Ajebusi. “Nao nĩmagaathikĩrĩria ũrĩa ũkaameera. Ningĩ nĩũgaacooka ũthiĩ kũrĩ mũthamaki wa Misiri ũrĩ hamwe na atongoria a Isiraeli ũmwĩre atĩrĩ, ‘MWATHANI, o we Ngai wa Ahibirania nĩeyonanĩĩtie kũrĩ ithuĩ; tondũ wa ũguo twĩtĩkĩrie tũthiĩ werũinĩ rũgendo rwa mĩthenya ĩtatũ nĩguo tũkarutĩre MWATHANI, Ngai witũ magongoona.’ No rĩĩrĩ, nĩnjũũĩ atĩ mũthamaki wa Misiri ndemũreka mũthiĩ o tiga ahatĩrĩirio eeke ũguo. No nĩngaahũthĩra hinya wakwa herithie bũrũri wa Misiri na ũndũ wa gwĩka maũndũ ma kũguoyohia kuo. Thuutha wa maũndũ macio, mũthamaki nĩakamwĩtĩkĩria mũthiĩ.  “Nĩngaatũma andũ a Misiri matĩĩe andũ a Isiraeli, nĩguo rĩrĩa andũ aakwa makoima Misiri, matikaanathiĩ mooko matheri. Mũtumia Mũisiraeli o wothe nĩagaathiĩ kũrĩ Mũmisiri ũrĩa marigainie, o na kũrĩ mũgeni o wothe ũrĩ nyũmba ya Mũmisiri ũcio, ameetie nguo, indo cia betha, o na cia thahabu. Indo icio mũgaaciĩkĩra aariũ na aarĩ aanyu, na kwoguo mũgĩkuue ũtonga wa andũ a Misiri.”