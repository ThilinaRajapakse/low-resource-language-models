 Ihooya rĩa kũũria ũtongoria na ũgitĩri#. Thaburi ĩno yandĩkirwo nĩ Daudi. MWATHANI, ngoro yakwa ndĩmĩroreetie na igũrũ kũrĩ we. Wee, Ngai wakwa, nĩ we ndĩhokeete, ndũkaareke njonorwo; ndagũthaitha ndũgeetĩkĩre thũ ciakwa ikenererũke nĩ ũndũ wa kũũndooria. Arĩa oothe maikaraga makwĩhokeete maticonorithagio; arĩa makũremagĩra nĩ o maconorithagia.  MWATHANI, menyithia njĩra ciaku; nduta nĩguo ndĩcimenye. Ndongoragia na ũhoro waku wa ma, na ũndutage, tondũ wee nĩ we Ngai wakwa ũrĩa ũhonokagia; wee nĩ we njikaraga ndĩhokeete hingo ciothe.  Ririkana, MWATHANI, tha ciaku o na ũtugi waku, iria ũtũire wonanagia kuuma tene. Njohera meehia o na mahĩtia ma wĩthĩ wakwa, ndirikana, MWATHANI, kũringana na ũtugi o na wega waku.  MWATHANI nĩ mũrũngĩrĩru, na nĩ mwega; tondũ ũcio-rĩ, nĩonagĩrĩria eehia njĩra iria nũngĩrĩru. Atongoragia andũ arĩa menyiihagia na njĩra ya kĩhooto, na akamarutaga ũrĩa we eendeete. Arĩa oothe mamenyagĩrĩra kĩrĩĩkanĩro kĩa MWATHANI na mathĩkagĩra maathani maake amatongoragia na njĩra cia wendo na wĩhokeku.  MWATHANI, o ta ũrĩa wĩranĩire-rĩ, njohera meehia maakwa, nĩ ũndũ nĩ maingĩ. Mũndũ o wothe ũrĩa ũtĩĩĩte MWATHANI ũcio nĩ we arĩonagĩrĩria njĩra ĩrĩa aagĩrĩirwo nĩkũgerera. We mwene egũtũũra oonaga maũndũ meega, nacio ciana ciake nĩikeegwatĩra bũrũri. Arĩa mathĩkagĩra MWATHANI nĩ o atumaga ndũgũ nao, na akamamenyithagia kĩrĩĩkanĩro kĩrĩa arĩĩkanĩrĩĩte nao. Maitho maakwa maikaraga hingo ciothe macũũthĩrĩirie MWATHANI, tondũ no we ũngĩthara kuuma ũgwatiinĩ. Hũgũkĩra, MWATHANI, na ũringwo nĩ tha nĩ gũkorwo ndĩ na ihooru, o na ndĩmũnyamaarĩku. Hooreria ngoro yakwa, na ũndute mathĩĩnainĩ maakwa moothe. Rora mĩnyamaaro yakwa o na mathĩĩna maakwa na ũnjohere meehia maakwa moothe.  Rora thũ ciakwa, wone ũrĩa ciigana; tarora ũrĩa ithũire! Menyerera o na ũhonokie; ndũgeetĩkĩre njonorwo tondũ nĩharĩ we ndĩgitĩĩtie. Wega o na wĩhokeku irongitagĩra, tondũ wee, MWATHANI, nĩ we ndĩhokeete.  Ngai, gĩkũũre andũ aaku a Isiraeli kuuma mathĩĩnainĩ maao moothe.