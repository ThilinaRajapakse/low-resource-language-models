 Rwĩmbo rwa kũgooca na gũcookia ngaatho Goocaai Ngai mũkĩanagĩrĩra mũkeneete, inyuĩ andũ oothe! Inaai nyĩmbo cia kuonania ũrĩa Ngai e mũnene; mũkumiei mũno! Ĩraai Ngai atĩrĩ, “Ĩ ciĩko ciaku ti cia magegania! Thũ ciaku ciĩkũnjaga nĩ guoya nĩ ũndũ wa ũrĩa wee ũrĩ hinya. Andũ oothe gũũkũ thĩ nĩ we marathaathaiya magĩkũinagĩra nyĩmbo cia gũkũgooca; maraina nyĩmbo cia gũkumia rĩĩtwa rĩaku.”  Ũkaai muone ũrĩa Ngai eekĩĩte; eekaga andũ ciĩko cia kũmagegia.  Aagarũrire iria rĩgĩtuĩka thĩ nyũmũ; maithe maitũ maaringire rũũĩ na magũrũ. Tũgĩgĩcanjamũka twĩ handũ hau nĩ ũndũ wa ũrĩa Ngai eekire. Aathanaga nginya tene na tene na hinya wake; maitho maake maikaraga macũũthĩrĩire ndũũrĩrĩ; andũ arĩa makũremagĩra nĩmemenyerere gũkaanetũũgĩria.  Goocaai Ngai witũ inyuĩ andũ oothe, rekeei kũmũkumia kwanyu kũiguĩkane. Nĩatũigĩĩte muoyo na agatũgirĩrĩria tũtikaagũe. Wee, Ngai nĩũtũgereetie, o ta ũrĩa betha ĩgeragio na mwaki. Nĩwatũmire tũnyiitwo nĩ mũtego na ũgĩtũkuuithia mũrigo mũritũ. Nĩwarekire tũrangĩrĩrio thĩ nĩ thũ ciitũ; nĩtwahĩtũkĩire mwakiinĩ na mũiyũroinĩ wa maaĩ, no rĩu nĩũtũraathimĩĩte na iraathimo nyingĩ.#. no rĩu ... nyingĩ: Kana; nĩũtũreeheete kũndũ gũtarĩ na ũgwati.  Nĩngũreehe magongoona ma njino nyũmbainĩ yaku; nĩngũkũhingĩria ũrĩa ngwĩrĩire ũrĩa ndeehĩtire na kanua gaakwa ndĩ mbere yaku, hĩndĩ ĩrĩa ndarĩ thĩĩnainĩ. Ngũkũrutĩra magongoona ma gũcinwo ma ndũrũme iria noru mũno; ngũruta igongoona rĩa ndeegwa na mbũri, nayo ndoogo yarĩo yambate na igũrũ.  Ũkaai inyuothe arĩa mũtĩĩĩte Ngai mũigue ngĩheana ũrĩa anjĩkĩire. Ndamwĩtire na mũgambo mũnene, na ngĩmũgooca na nyĩmbo. Korwo ndaarĩ na meehia ngoroinĩ yakwa-rĩ, MWATHANI ndangĩathikĩrĩirie. No rĩĩrĩ, Ngai nĩathikĩrĩirie; nĩaiguĩte ihooya rĩakwa. Ngai arogoocwo tondũ ndaregeete ihooya rĩakwa, o na kana akaaga kũnyonia ũtugi wake.