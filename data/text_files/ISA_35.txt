 Njĩra ya ũthingu Bũrũri ũrĩa mũũmũ nĩũgaakena, werũ ũkaarũũhia na ũgĩe na mahũa maingĩ. Bũrũri ũcio mũũmũ ũgaakena ũine. Ũgaathakara o ta irĩma cia Lebanoni na ũgaakorwo ũrĩ mũnoru o ta mĩgũnda ya Karimeli na Sharoni. Mũndũ o wothe nĩakoona riiri wa MWATHANI na oone ũnene na hinya wa Ngai witũ.  Ũmĩrĩriai arĩa maregereetie mooko; mwĩkĩre hinya arĩa maru maao maagĩĩte hinya. Ĩraai arĩa makuĩte ngoro atĩrĩ, “Mwĩyũmĩrĩriei na mũtige gwĩtigĩra! Ngai nĩegũũka kũmũhonokia, na nĩekũmũhũũranĩra harĩ thũ cianyu.”   Itumuumu nĩikaahoota kuona, itaigua nĩikaiguaga. Ithua igaacimbicaga o ta thwariga, na nginiini nĩikaanagĩrĩra nĩgũkena. Bũrũriinĩ ũrĩa mũũmũ nĩgũgaathothoka ithima. Mũthanga ũrĩa mũhiũ ũgaatweka ũtuĩke karia ka maaĩ; na bũrũri ũrĩa mũnyootu ũiyũre ithima cia maaĩ, na kũrĩa mbwe iramenyereete gũkomaga gũkũre nyeki, mathanjĩ na irura.  Nĩgũkaagĩa barabara njariĩ, nayo ĩgeetagwo “Njĩra Theru.” Andũ arĩa matarĩ athingu matikaamĩgeragĩra; ĩgaatuĩka njĩra ya andũ arĩa atheru#. Ĩgaatuĩka ... arĩa atheru: Maandĩko ma Kĩhibirania moigaga “ĩgaatuĩka yao.”. Andũ arĩa akĩĩgu marĩ thĩinĩ wayo matikaahĩtia njĩra. Mĩrũũthi ndĩkooneka njĩrainĩ ĩyo, o na kana nyamũ ndĩani imĩgerere. No andũ arĩa makũũrĩĩtwo makaamĩgeragĩra.  Andũ arĩa MWATHANI ahonokeetie makaamĩcookera mooke Jerusalemu makĩinaga. Moothiũ maao magaakorwo makengeete na ũkeni wa tene na tene magaakenaga na marũũhie, matigaacooka kũigua kĩeha kana gwĩthikĩra tene wa tene.