 Ciugo cia mũthia cia Daudi Daudi mũrũ wa Jesii aarĩ mũndũ ũrĩa Ngai atũũgĩririe mũno, ningĩ nĩ we Ngai wa Jakubu aitĩrĩirie maguta, akĩmwamũra atuĩke mũthamaki, na no we watungĩire Aisiraeli nyĩmbo cia thaburi njega mũno. Ici nĩcio ciugo cia mũthia cia Daudi: Roho wa MWATHANI araaria na ũndũ wakwa; ndũmĩrĩri yake ĩ kanuainĩ gaakwa. Ngai wa Isiraeli nĩarĩĩtie; mũgitĩri wa Isiraeli aanjĩĩrire atĩrĩ, “Mũthamaki ũrĩa wathanaga na kĩhooto, agaathanaga o atĩĩĩte Ngai-rĩ, ahaana o ta ũtheri wa riũa ũrĩa ũtheraga rũũciinĩ tene rĩrĩa gũtarĩ na matu; ahaana o ta ũtheri wa riũa ũrĩa ũtũmaga nyeki ĩmere mbura yaringa.” Ũguo nĩguo Ngai akaraathima njiarwa ciakwa, nĩ gũkorwo nĩarĩĩkanĩire na niĩ kĩrĩĩkanĩro gĩa gũtũũra tene na tene, nakĩo nĩ kĩrũmu ũndũ gĩtangĩgarũrĩka. Ũndũ ũcio noguo wiki ndĩrirĩirie; nĩguo ũgaatuĩka ũtoorania wakwa, na ti itherũ Ngai nĩagaatũma ũndũ ũcio ũhinge. No rĩĩrĩ, andũ arĩa matatĩĩĩte Ngai mahaana o ta mĩigua ĩrĩa ĩteagwo, nĩ ũndũ gũtirĩ mũndũ ũngĩmĩnyiita na mooko matheri. Mũndũ akĩmĩhuutia, no nginya ahũthĩre itimũ, kana kĩndũ gĩthondekeetwo na cuuma, na mĩigua ĩyo no mũhaka ĩcinwo na mwaki o biũ. Thigari cia Daudi iria ciarĩ igweta (Maũ .-) Maya nĩ mo marĩĩtwa ma thigari cia Daudi iria ciarĩ igweta: wa mbere aarĩ Joshebu Bashebethu wa kuuma Takemoni. Nĩwe warĩ mũnene wa anene arĩa angĩ a mbũtũ cia ita moĩkaine ta “Njamba Ithatũ.” Aahũũranire na andũ magana manaana () akĩmooraga oothe na itimũ rĩake mbaarainĩ o ĩmwe. Njamba ya keerĩ thĩinĩ wa njamba icio ithatũ aarĩ Eleazaru mũrũ wa Dodo, wa mbarĩ ya Ahohi. Hĩndĩ ĩmwe we na Daudi nĩmaathooririe Afilisiti moonganĩĩte marũe na Aisiraeli. No rĩĩrĩ, Aisiraeli makĩambĩrĩria kũũra nĩ guoya. No we akĩrũũgamana na Afilisiti, akĩhũũrana nao, o nginya guoko gwake gũkĩnoga ũguo atĩ ndangĩahotire kũrekia rũhiũ rwa njora rũrĩa aanyiitĩĩte na guoko. Naake MWATHANI agĩtũma ũhootani mũnene woneke mũthenya ũcio. Mbaara yarĩĩkia gũthira, Aisiraeli magĩcooka harĩa Eleazaru aarĩ o kuoya indo iria ciarĩ na thigari iria cioragĩĩtwo. Wa gatatũ thĩinĩ wa njamba icio ithatũ aarĩ Shama mũrũ wa Agee, wa kuuma Harari. Afilisiti moonganĩĩte Lehi, kũrĩa kwarĩ na mũgũnda waiyũrĩĩte ndengũ. Nao Aisiraeli makĩũrĩra Afilisiti nĩ guoya. No Shama, akĩrũũgama mũgũndainĩ ũcio, akĩũgitĩra, na akĩũraga Afilisiti acio. MWATHANI agĩgĩtũma ũhootani mũnene wonekane mũthenya ũcio. Na rĩĩrĩ, magetha me hakuhĩ kwambĩrĩria, njamba ithatũ thĩinĩ wa anene a mbũtũ cia ita iria cioĩkaine ta “Njamba Mĩrongo Ĩtatũ,” igĩikũrũka ngurungainĩ ya Adulamu, kũrĩa Daudi aarĩ. Hĩndĩ ĩyo mbũtũ ya ita ya Afilisiti yakĩĩte kambĩ ya yo gĩtuambainĩ kĩa Refaimu. Daudi aarĩ handũ kĩrĩmainĩ haagitĩirwo na hinya, nakĩo gĩkundi kĩmwe kĩa mbũtũ cia ita cia Afilisiti nĩgĩathiĩte, gĩgaikara Bethilehemu. Naake Daudi akĩigua anyootiĩ mũno akiuga atĩrĩ, “Naarĩ korwo ndoona mũndũ ũngĩndeehere maaĩ ma kũnyua kuuma gĩthimainĩ kĩrĩa kĩrĩ kĩhingoinĩ Bethilehemu!” Thigari iria ithatũ ciarĩ njamba ĩgĩtuĩkanĩria kambĩinĩ ya Afilisiti, igĩtaha maaĩ gĩthimainĩ, ikĩreeheere Daudi. No we handũ ha kũmanyua, akĩmaita thĩ marĩ igongoona kũrĩ MWATHANI. Akiuga atĩrĩ, “MWATHANI, niĩ ndingĩhota kũnyua maaĩ maya, tondũ ingĩĩka ũguo, no ta kũnyua ingĩkorwo ngĩnyua thakame ya andũ aya megwĩtwarĩrĩirie ũgwatiinĩ!” Nĩ ũndũ ũcio ndaigana kũmanyua. Macio nĩ mo maũndũ ma ũcamba marĩa thigari icio ithatũ njamba ciekire. Abishai, mũrũ wa nyina na Joabu (nyina wao eetagwo Zeruia) nĩ we warĩ mũtongoria wa thigari icio cioĩkaine ta “Njamba Mĩrongo Ĩtatũ.” Naake akĩhũũrana na andũ magana matatũ () arĩ na itimũ rĩake, akĩmooraga. Tondũ wa ũguo akĩĩgĩĩra igweta inene thĩinĩ wa “Njamba icio Mĩrongo Ĩtatũ.” Nĩ we warĩ igweta mũno thĩinĩ wa “Njamba icio Mĩrongo Ĩtatũ,” na kwoguo agĩgĩtuuo mũnene wao. No rĩĩrĩ, ndarĩ na igweta inene gũkĩra “Njamba iria cia mbere Ithatũ.” O naake Benaia mũrũ wa Jehoiada, wa kuuma Kabizeeli aarĩ mũthigari warĩ igweta. Nĩekire ciĩko nyingĩ cia ũcamba, imwe ciacio irĩ ta ici: kũũraga thigari igĩrĩ ciarĩ igweta cia Moabi. Ningĩ hĩndĩ ĩmwe kwoiraga mbura ya mbarabu nĩathiire agĩtoonya irima thĩinĩ, akĩũragĩra mũrũũthi kuo. Agĩcooka akĩũraga Mũmisiri, mũndũ warĩ njamba ma, na warĩ na itimũ. Benaia aamũtharĩkĩire na njũgũma, akĩhuria itimũ rĩu aanyiitĩĩte na guoko, akĩmũũraga narĩo. Icio nĩcio ciĩko cia ũcamba iria Benaia, ũrĩa warĩ ũmwe wa “Njamba iria Mĩrongo Ĩtatũ eekire.” Nĩ we wekĩrĩirwo mũno thĩinĩ wacio ciothe, no rĩĩrĩ, ndeekĩrĩirwo mũno ta “Njamba iria Ithatũ cia mbere.” Naake Daudi akĩmũtua mũnene wa thigari iria ciamũrangagĩra. -Thigari iria ingĩ ciarĩ thĩinĩ wa gĩkundi kĩa “Njamba Mĩrongo Ĩtatũ” nĩ: Asaheli mũrũ wa nyina na Joabu Elihanani mũrũ wa Dodo wa kuuma Bethilehemu Shama na Elika arĩa moimĩĩte Harodi Helezu wa kuuma Peleti Ira mũrũ wa Ikeshu wa kuuma Tekoa Abiezeri wa kuuma Anathothu Mebunai wa kuuma Husha Zalimoni wa kuuma mbarĩ ya Ahohi Maharai wa kuuma Netofa Helebu mũrũ wa Baana wa kuuma Netofa Itai mũrũ wa Ribai wa kuuma Gibea Abisalomu aahaicĩĩte nyũmbũ,bũrũriinĩ wa Benjamini Benaia wa kuuma Pirathoni Hidai wa kuuma ituambainĩ cia Gaashu Abialiboni wa kuuma Araba Azimavethu wa kuuma Bahurimu Eliaba wa kuuma Shaaliboni aariũ a Jasheni Jonathani mũrũ wa Shama wa kuuma Harari Ahiamu mũrũ wa Sharari wa kuuma Harari, Elifeleti mũrũ wa Ahasibai wa kuuma Maaka Eliamu mũrũ wa Ahithofeli wa kuuma Gilo Heziro wa kuuma Karimeli Paarai wa kuuma Arabu Igali mũrũ wa Nathani wa kuuma Zoba Bani wa kuuma Gadi Zeleku wa kuuma Aamoni Naharai, ũrĩa wakuuagĩra Joabu indo ciake cia mbaara, wa kuuma Beerothu Ira na Garebu a kuuma Jatiri na Uria ũrĩa Mũhiti. Oothe maarĩ thigari mĩrongo ĩtatũ na mũgwanja ciarĩ igweta.