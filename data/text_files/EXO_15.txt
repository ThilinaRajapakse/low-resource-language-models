 Rwĩmbo rwa Musa  Hĩndĩ ĩyo Musa na andũ a Isiraeli akĩinĩra MWATHANI rwĩmbo rũũrũ, akiuga atĩrĩ, Nĩngũinĩra MWATHANI amu nĩagĩĩte na ũhootani mũnene; nĩaikĩĩtie mbarathi iriainĩ o hamwe na acitwarithia.  MWATHANI nĩ we hinya na ũhoti wakwa; nĩ we ũhonokeetie. Nĩ we Ngai wakwa, na nĩndĩrĩmũgoocaga. No we Ngai wa baaba, na nĩndĩrĩmũtũũgagĩria. MWATHANI nĩ njamba ya ita; MWATHANI nĩrĩo rĩĩtwa rĩake. “Ngaari cia mbarathi cia mũthamaki o na mbũtũ ciake cia ita nĩaciikĩĩtie iriainĩ; njaama ciake iria njoorua nĩihindĩkanĩĩte Iriainĩ Ituune. Ithikĩĩtwo nĩ maaĩ ma kũndũ kũriku, igakĩrika nginya o gĩtina ta ihiga.  “Guoko gwaku kwa ũrĩo, wee MWATHANI, kwĩ hinya mũno; guoko kũu gwaku kwa ũrĩo, MWATHANI, nĩgũthuthangaga thũ. Nĩ ũndũ wa ũrĩa ũhoti waku wĩ mũnene, nĩũkurumanagia thũ ciaku, ũgatũma mathũgũta maaku mooneke, magacicina o ta itira cia rũũa rwa ngano. Na ũndũ wa mĩhũũmũ yaku, maaĩ nĩmaacookanĩrĩirio magĩtuĩka hĩba, makĩrũũgama makĩĩhanda o ta rũthingo; kũrĩa kũriku mũno iriainĩ maaĩ maanyiitithanirio magĩtuĩka ta ihiga. Nayo thũ ĩkiuga atĩrĩ, ‘Nĩngũmathingata na ihenya ndĩmanyiite; nĩngũgayania ũtonga wao, na nguue ũrĩa wothe ngwenda; nĩngũcomora rũhiũ rwakwa, ndĩmaniine na guoko gwakwa.’ Wee MWATHANI watũmire rũhuuho rwaku rũhuruutane, nao andũ a Misiri makĩhumbĩrwo nĩ maaĩ; makĩrikĩra maaĩinĩ maarĩ na hinya, o ta ũrĩa kĩgera kĩa bũrũbũrũ kĩrikagĩra maaĩinĩ.  “Nĩ ngai ĩrĩkũ gatagatĩinĩ ka ngai ĩkĩhaana ta we, MWATHANI? Nĩ ĩrĩkũ ĩkĩhaana ta we,we ũrĩ ũthingu wa magegania? Nĩ ĩrĩkũ ĩngĩhota kũringa ciama na gwĩka ciĩko irĩ hinya ta ciaku? Watambũrũkirie guoko gwaku kwa ũrĩo, thĩ nayo ĩkĩmameria. Tondũ wa ũtugi waku, nĩwatongoririe andũ arĩa wakũũrire, ũkĩmatongoria na hinya waku nginya bũrũriinĩ waku mũtheru. Ndũũrĩrĩ ciothe nĩciiguĩte ũhoro ũcio ikainaina nĩ guoya, nao Afilisiti makaiyũrwo nĩ kĩmako. O nao anene a Edomu nĩmagegearĩĩte, nacio njamba cia ita cia Moabi igakĩinaina, nao andũ oothe a Kanaani magakua ngoro. Nĩmakinyĩrĩirwo nĩ kĩmako o na guoya nĩ ũndũ wa kuona hinya waku, wee MWATHANI; magagĩikara o ta mahiga matekwĩnyagunyia, o nginya andũ aaku makahĩtũka; o andũ acio wohorire kuuma ũkomboinĩ. Ũkaamatwara ũmahande kĩrĩmainĩ gĩaku, o handũ harĩa wee MWATHANI ũthuurĩĩte hatuĩke gĩikaro gĩaku, o harĩa arĩ ho Hekaarũ ĩrĩa wakĩĩte wee mwene. Wee MWATHANI, nĩ we ũgũtũũra ũthamakaga tene na tene.” Rwĩmbo rwa Miriamu Nao andũ a Isiraeli magĩtuĩkania iria magereire thĩ nyũmũ. No rĩrĩa ngaari cia mbarathi cia andũ a Misiri ciathiire ikĩrika iriainĩ irĩ hamwe na andũ arĩa macitwarithagia, MWATHANI agĩcookania maaĩ makĩmahumbĩra. Naake Miriamu, mwarĩ wa nyina na Harũni, akĩoya tamburini, nao atumia arĩa angĩ oothe makĩmuuma thuutha na tamburini ciao makĩinaga. Na rĩĩrĩ, Miriamu aarĩ mũnabii. Miriamu agĩkĩmakũĩra atĩrĩ: “Inĩraai MWATHANI, amu nĩagĩĩte na ũhootani ũrĩ riiri, nĩaikĩĩtie mbarathi iriainĩ o hamwe na acitwarithia.” Maaĩ marũrũ Musa agĩgĩtongoria andũ a Isiraeli kuuma Iriainĩ Ituune, magĩkinya werũinĩ wa Shuri. Magĩthiĩ rũgendo rwa mĩthenya ĩtatũ matuĩkanĩirie werũinĩ no mationire maaĩ. Na rĩrĩa maakinyire handũ heetagwo Mara,#. Mara: Na Kĩhibirania nĩkuuga, “Kũrũra.” makĩremwo nĩkũnyua maaĩ marĩa maarĩ ho tondũ maarĩ marũrũ mũno. Nĩkĩo gĩatũĩĩte handũ hau heetwo Mara. Nao andũ magĩtetia Musa makĩmũũria atĩrĩ, “Tũkũnyua kĩ?” Musa agĩthaitha MWATHANI, naake MWATHANI akĩmwonia kamũtĩ karĩa Musa aikirie maaĩinĩ macio, namo makĩagĩra. Hau nĩ ho MWATHANI aamahereire mawatho marĩa marĩrũmagĩrĩra, na no ho aamagereirie akĩmeera atĩrĩ, “Angĩkorwo nĩmũrĩnjathĩkagĩra na kĩyo, na mwĩkage maũndũ marĩa nyonaga maagĩrĩire, na mwathĩkĩre mawatho maakwa, ndirĩ hĩndĩ ngaamũherithia na mĩrimũ o yothe ĩrĩa ndareheire andũ a Misiri. Amu nĩ niĩ MWATHANI ũrĩa ũmũhonagia.” Nao magĩkinya Elimu, kũrĩa kwarĩ na ithima ikũmi na igĩrĩ cia maaĩ na mĩtĩ mĩrongo mũgwanja ya mĩkĩndũ, magĩkĩamba hema ciao hau hakuhĩ na maaĩ.