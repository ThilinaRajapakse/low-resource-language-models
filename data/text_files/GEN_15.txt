 Kĩrĩĩkanĩro kĩa Ngai na Aburamu Thuutha wa maũndũ macio Aburamu nĩagĩire na kĩoneki akĩigua MWATHANI akĩmwĩra atĩrĩ, “Aburamu, ndũkaae gwĩtigĩra. Nĩngũkũgitĩra kuuma ũgwatiinĩ na ngũhe kĩheeo kĩnene mũno.” No Aburamu, agĩcookia atĩrĩ, “MWATHANI Ngai, kĩrĩa ũkũũhe gĩkũng'una na kĩ amu ndikĩrĩ ciana? Mũndũ ũrĩa ũkaangaya nĩ Eliezeri wa kuuma Damasiki. Wee ndũrĩ wahe ciana, na ĩmwe ya ngombo ciakwa nĩyo ĩkaangaya.” Ningĩ nĩaiguire MWATHANI akĩmwarĩria akĩmwĩra atĩrĩ, “Ngombo ĩyo yaku ĩĩtagwo Eliezeri tiyo ĩgaakũgaya; mũũrũguo kũna nĩ we ũgaakũgaya.”  Agĩcooka akĩmuumia nja akĩmwĩra atĩrĩ, “Tatiira maitho, ũgerie gũtara njata; ũkaagĩa na njiarwa nyingĩ ta ũguo.”  Aburamu agĩĩtĩkia MWATHANI, na nĩ ũndũ wa ũguo MWATHANI agĩkenio nĩ we na akĩmũtua mũthingu. Ningĩ MWATHANI akĩmwĩra atĩrĩ, “Nĩ niĩ MWATHANI ũrĩa wakũrutire Uru bũrũriinĩ wa Babilonia, ngũhe bũrũri ũyũ ũtuĩke waku.” No Aburamu akĩũria atĩrĩ, “MWATHANI Ngai, ingĩmenya atĩa atĩ bũrũri ũyũ nĩũgaatuĩka wakwa?” Naake akĩmũcookeria atĩrĩ, “Ndeehere moori, harika, na ndũrũme; o nyamũ ĩkorwo ĩ ya mĩaka ĩtatũ, na ũndeehere ndutuura, na ndirahũgĩ.” Naake Aburamu akĩreehere Ngai nyamũ icio, agĩcitinangia icunjĩ igĩrĩ, agĩciiga mĩhari ĩĩrĩ iringaine, no nyoni ndacitinangirie. Nderi igĩũka irĩe nyama icio, no we agĩciriĩra.  Na rĩĩrĩ, riũa rĩgĩthũa, Aburamu akĩnyiitwo nĩ toro mũnene mũno, akĩigua guoya na akĩmaka.  Naake MWATHANI akĩĩra Aburamu atĩrĩ, “Njiarwa ciaku nĩigaatuĩka ageni bũrũriinĩ mũgeni, na nĩigaatuĩka ngombo kuo na inyamaario mĩaka magana mana ().  No rĩĩrĩ, nĩngaaherithia bũrũri ũcio ũgaacitua ngombo, na ikiuma bũrũri ũcio wa ũgeni, nĩigaakuua ũtonga mũingĩ. No wee-rĩ, ũgũtũũra nginya ũkũrũinĩ, na ũgaakua na thaayũ, na ũthikwo. Njiarwa ciaku igaacooka gũũkũ rũciaroinĩ rwa kana, amu ngaingata Aamori maagana ũguo atĩ, no mũhaka maherithio.” Narĩo riũa rĩathũa kwagĩa na nduma, mwaki warĩ nyũngũ watoogaga na kĩmũrĩ kĩarĩrĩmbũkaga igĩũka o rĩmwe ũkĩhĩtũkĩra gatagatĩ ka icunjĩ icio cia nyama.  O hau MWATHANI agĩthondeka kĩrĩĩkanĩro na Aburamu akiuga atĩrĩ, “Nĩndahe njiarwa ciaku bũrũri ũyũ wothe, kuuma mũhaka wa Misiri nginya rũũĩ rwa Farati, o ũndũ ũmwe na bũrũri wa Akeni, Akenizi, Akadimoni, Ahiti, Aperizi, Arefai, Aamori, Akanaani, Agirigashi, na wa Ajebusi.”