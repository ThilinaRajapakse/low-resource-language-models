 Magongoona ma kũrutagwo hingo ciothe (Tha .-) MWATHANI akĩĩra Musa atĩrĩ, “Atha andũ a Isiraeli ũmeere atĩrĩ, ‘Menyagĩrĩraai ũhoro wa kũrutagĩra MWATHANI magongoona maake ma irio, marĩa marĩ mũtararĩko ũrĩa ũmũkenagia, mahindainĩ marĩa maagĩrĩire.’ Magongoona ma njino marĩa marĩrutagĩra MWATHANI nĩ maya: o mũthenya tũtũrũme twĩrĩ twa mwaka ũmwe tũtarĩ na kaũũgũ. Mũrĩrutaga gatũrũme kamwe rũũciinĩ, nako kau kangĩ hwaĩinĩ. Mũrĩrutanagĩria o gatũrũme na igongoona rĩa mũtu kiro ĩmwe ũtukanĩĩtio na rita ĩmwe ya maguta ma mĩtamaiyũ marĩa meega mũno. Rĩũ nĩrĩo igongoona rĩa njino rĩa kũrutagwo o mũthenya, rĩrĩa rĩarutĩirwo riita rĩa mbere kĩrĩmainĩ gĩa Sinai rĩrĩ igongoona rĩa njino rĩ na mũtararĩko ũrĩa ũkenagia MWATHANI. O na ningĩ nĩmũrĩrutanagĩria gatũrũme ka mbere na igongoona rĩa ndibei rita ĩmwe, ĩrĩa ĩrĩitagwo kĩgongoonainĩ. Naguo hwaĩinĩ mũkaruta gatũrũme kau kangĩ o ta ũrĩa mwĩkire rũũciinĩ, na mũgakarutanĩria na igongoona rĩa ndibei rita ĩmwe. O narĩo nĩ igongoona rĩa njino rĩ na mũtararĩko ũrĩa ukenagia MWATHANI.” Igongoona rĩa mũthenya wa Thabatũ “Mũthenya wa Thabatũ mũrĩrutaga igongoona rĩa tũtũrũme twĩrĩ twĩ na ũkũrũ wa mwaka ũmwe tũtarĩ na kaũũgũ, na mũtu wa ngano mũhinyu kiro igĩrĩ ũtukanĩĩtio na maguta ma mĩtamaiyũ ũrĩ igongoona rĩa irio cia mũgũnda, na ndibei. Igongoona rĩĩrĩ rĩa njino rĩrĩrutagwo o mũthenya wa Thabatũ hamwe na igongoona rĩrĩa rĩrutagwo mũthenya o mũthenya hamwe na igongoona rĩa ndibei. Igongoona rĩa mũthenya wa mbere wa mweri “Mũthenya wa mbere wa o mweri-rĩ, nĩmũrĩrutagĩra MWATHANI igongoona rĩa njino, na rĩrĩkoragwo rĩrĩ rĩa indo ici: tũteegwa twĩrĩ, ndũrũme ĩmwe, na tũtũrũme mũgwanja twa mwaka ũmwe, ciothe itarĩ na kaũũgũ. Narĩo igongoona rĩa mũtu mũrĩrutaga mũtu mũhinyu ũtukanĩĩtio na maguta ma mĩtamaiyũ mũkaũruta ta ũũ: gateegwa mũgakarutanĩria na kiro ithatũ cia mũtu, na ndũrũme kiro igĩrĩ cia mũtu, na o gatũrũme kiro ĩmwe ya mũtu. Rĩũ nĩ igongoona rĩa njino; mũtararĩko warĩo nĩũkenagia MWATHANI. Narĩo igongoona rĩa ndibei nĩ rita igĩrĩ cia ndibei hamwe na o gateegwa, rita ĩmwe na nuthu ya ndibei hamwe na ndũrũme, na rita ĩmwe ya ndibei hamwe na o gatũrũme. Rĩu nĩrĩo igongoona rĩa njino rĩrĩa rĩrĩrutagwo mũthenya wa mbere wa o mweri mwaka wothe. Hamwe na igongoona rĩu rĩa njino rĩa o mũthenya na igongoona rĩarĩo rĩa ndibei nĩmũrĩrutaga thenge ĩmwe ĩrĩ igongoona rĩa meehia. Magongoona ma hĩndĩ ya Thigũkũ ya Mĩgate Ĩtarĩ Mĩĩkĩre Ndaawa ya Kũimbia (Alaw .-)  “Atĩrĩĩrĩ, thigũkũ ya Bathaka, ĩrĩa ĩkũngũyagĩrwo nĩ ũndũ wa kũhe MWATHANI gĩtĩĩo, ĩrĩambagĩrĩria mũthenya wa ikũmi na ĩna wa mweri wa mbere.  Mũthenya wa ikũmi na ĩtaano wa mweri ũcio, nĩguo thigũkũ ĩrĩambagĩrĩria, na ĩrĩniinaga mĩthenya mũgwanja. Mĩthenya ĩyo kũrĩrĩagwo mĩgate ĩtarĩ mĩĩkĩre ndaawa ya kũimbia. Mũthenya wa mbere wa thigũkũ ĩyo nĩguo mũrĩũnganaga gũthaathaiya, na gũtirĩ wĩra mũrĩrutaga. Mũrĩrutaga igongoona rĩa njino rĩrĩ igongoona rĩa irio rĩrutĩirwo MWATHANI rĩa indo ici: tũteegwa twĩrĩ, ndũrũme ĩmwe, na tũtũrũme mũgwanja twa mwaka ũmwe, na ciothe ikoragwo itarĩ na kaũũgũ. Ningĩ igongoona rĩa mũtu ũtukanĩĩtio na maguta ma mĩtamaiyũ mũkaũruta ta ũũ: nĩmũrĩrutanagĩria indo icio na o gateegwa mũtu kiro ithatũ, ndũrũme mũtu kiro igĩrĩ, na o gatũrũme mũtu kiro ĩmwe. Hamwe na indo icio nĩmũrĩrutaga thenge ĩmwe ĩ ya igongoona rĩa kũhoroheria meehia. Indo icio irĩrutanagĩrio hamwe na igongoona rĩa njino rĩa o rũũciinĩ. Ũguo nĩguo mũrĩrutagĩra MWATHANI igongoona rĩa irio mĩthenya mũgwanja. Mũtararĩko warĩo nĩũkenagia MWATHANI. Mũrĩrĩrutanagĩria na igongoona rĩa njino rĩa o mũthenya hamwe na igongoona rĩa ndibei. Mũthenya wa mũgwanja mũrĩũnganaga gũthaathaiya, na mũtirĩrutaga wĩra. Magongoona ma Thigũkũ ya Magetha (Alaw .-)  “Mũthenya wa mbere wa Thigũkũ ya Magetha, rĩrĩa mũrarutĩra MWATHANI igongoona rĩa irio cia mũgethano, mũrĩũnganaga gũthaathaiya, na gũtirĩrutagwo wĩra. Nĩmũrĩrutaga igongoona rĩa njino, rĩrĩ mũtararĩko ũrĩa ũkenagia MWATHANI rĩa indo ici: tũteegwa twĩrĩ, ndũrũme ĩmwe, na tũtũrũme mũgwanja twa mwaka ũmwe, na ciothe ikoragwo itarĩ na kaũũgũ. Ningĩ nĩmũrĩrutanagĩria indo icio na igongoona rĩa mũtu ũtukanĩĩtio na maguta ma mĩtamaiyũ, mũkaũruta ta ũũ: o gateegwa, kiro ithatũ, ndũrũme mũtu kiro igĩrĩ, na o gatũrũme mũtu kiro ĩmwe. O na ningĩ nĩmũrĩrutaga thenge ya igongoona rĩa kuhoroheria meehia. Mũrĩrutanagĩria indo icio na igongoona rĩa ndibei hamwe na igongoona rĩa o mũthenya rĩa njino na rĩa irio.