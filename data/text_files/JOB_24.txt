 “Atĩrĩĩrĩ, Mwene Hinya Wothe aagaga kũiga mahinda ma gũciirithania nĩkĩ? Aagaga kũiga mũthenya ũrĩa akoonania ihooto cia arĩa mamũtungataga nĩkĩ? Andũ ooru mamunyaga ngiri cia mĩhaka, makahatĩka mĩgũnda yene; matuunyanaga mahiũ, makamarĩithigia marĩ maao. Matuunyaga ciana cia ngoriai ndigiri, na makooya ndeegwa ya mũtumia wa ndigwa makamĩiga o nginya akaamarĩha thiirĩ. Maagithagia athĩĩni ihooto, na magatũma arĩa oothe abataru mathiĩ makeehithe. Athĩĩni acio magagĩcangacanga werũinĩ, o ta ndigiri cia gĩthaka magĩcaria irio; gũtirĩ kũndũ kũngĩ mangĩhota kuonera ciana ciao gĩa kũrĩa. Meyũnganagĩria gĩa kũrĩa mĩgũndainĩ ĩtarĩ yao, na makoongania matigari ma thabibũ mĩgũndainĩ ya andũ acio ooru. Ũtukũ maraaraga matehumbĩire; matikoragwo na gĩa kwĩrigĩrĩria heho. Moiragĩrwo nĩ mbura irĩmainĩ magaconjora, maaga gwa kwĩyũa magathiĩ kwĩgitia rwaroinĩ rwa ihiga.  “Andũ acio ooru matuunyaga atumia a ndigwa ciana iria marongithia, magaciiga o nginya rĩrĩa makaarĩha thiirĩ. Athĩĩni acio magakĩũrũũraga matarĩ na nguo cia kwĩhumba, na magathiaga kũgetha ngano marĩ o ahũũtu. Mamahihagĩra ndamaiyũ ikoima maguta, na makamahihĩra thabibũ ikoima ndibei, no magakoragwo marĩ o anyootu. Itũũrainĩ andũ arĩa marakua no gũcaaya maracaaya, nao arĩa atiihangie no gũkaya marakaya, no Ngai ndarathikĩrĩria mahooya maao.  “Kũrĩ andũ mooragĩra ũtheri, matiendaga kũmenya njĩra ciaguo, na matigeragĩra tũcĩra twaguo. Mũũragani ookagĩra rũũciinĩ tene, agathiĩ kũũraga andũ arĩa athĩĩni, na ũtukũ agathiĩ kũiya. Gĩtharia gĩetagĩrĩra kũgĩe mairia gĩkiugaga na ngoro atĩrĩ, ‘Gũtirĩ mũndũ ũkũnyona,’ na gĩkeehumbĩra ũthiũ gĩtikaamenyeke. Aici matharĩkagĩra nyũmba ũtukũ, makeehingĩra mũthenya tondũ matiendaga kuona ũtheri. Nduma ndumanu nĩ yo rũũciinĩ rwao oothe, amu matumaga ndũgũ o na maũndũ ndumainĩ ma kũguoyohia.  Mĩario ya Zofaru#. Zofaru: Maandĩkoinĩ ma Kĩhibirania mĩario ĩno ĩrumĩrĩire ndĩĩrĩĩtwo nĩ ya ũ, no aandĩki aingĩ nĩmaiguithanĩirie nĩ ya Zofaru. “Andũ ooru makuuagwo nĩ maaĩ o ta mahuti; mĩgũnda yao ĩkoragwo ĩrĩ mĩrume nĩ Ngai; na gũtirĩ mũndũ ũthiaga kũruta wĩra mĩgũndainĩ yao ya mĩthabibũ. O ta ũrĩa riũa na ũrugarĩ iringũraga mbarabu ĩgathira, noguo andũ arĩa eehia mameragio nĩ bũrũri wa arĩa akuũ. Maanyina mariganagĩrwo nĩ o, na makua makarĩĩo nĩ mũthũa; maanangagwo o ta mũtĩ watemwo.  “Andũ eehia mahinyagĩrĩria atumia thaata, na matirĩ hingo marũmbũyagia atumia a ndigwa. Ngai nĩanangaga andũ arĩa marĩ hinya na hinya wake; ooya guoko na igũrũ, andũ acio eehia no gũkua makuaga. Ngai no areke matũũre magaacĩire, no aikaraga akĩmatuĩragia hĩndĩ ciothe. Matũũgagĩrio kwa ihinda, magacooka makabuĩria; mahoohaga makooma narua o ta ria; marengagwo o ta magira ma ngano. Angĩkorwo ũguo tiguo kũrĩ, nũũ ũngĩhota kuonania atĩ nĩndĩraheenania? Nũũ ũngĩhota kũraria ciugo ciakwa?”