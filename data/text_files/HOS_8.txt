 MWATHANI kũmenereria Aisiraeli nĩ ũndũ wa gũthaathaiya mĩhianano MWATHANI ekuuga atĩrĩ, “Huuhaai karumbeeta andũ mehũũge! Thũ nĩciomookeire bũrũri wakwa o ta nderi! Andũ aakwa nĩmathũũkĩĩtie kĩrĩĩkanĩro gĩakwa kĩrĩa ndarĩĩkanĩire nao, o na magakararia ũrutani wakwa. O na angĩkorwo nĩmanjĩtaga Ngai wao na makoiga atĩ nĩ andũ aakwa na atĩ nĩmanjũũĩ, nĩmaregeete ũndũ wothe mwega. Nĩ ũndũ ũcio thũ ciao nĩikũmateng'eria.  “Andũ aakwa nĩmaathuurire athamaki, no rĩĩrĩ, meekire ũguo na mwĩĩro wa ngoro ciao. Magĩgĩcagũra anene itagaathĩrĩirie meeke ũguo. Magĩgĩthondeka mĩhianano na betha na thahabu yao, na ũndũ ũcio nĩũgũtũma maniinwo. Nĩthũire njaũ ya thahabu ĩrĩa ithaathayagio nĩ andũ a itũũra rĩa Samaria; nĩng'ũrĩkĩĩte mũno nĩ o. Kaĩ arĩ ihinda rĩigana atĩa rĩtigaire magĩgaatigana na mĩhianano? Mũisiraeli mũturi nĩathondekire mũhianano, noguo ti ngai o na haniini! Mũhianano wa njaũ ĩyo ya thahabu ĩthaathayagio Samaria nĩũkoinangwo tũcunjĩ tũcunjĩ. Mahanda rũhuuho, makaagetha kĩhuuhũkanio. Ngano ĩrĩa ĩrĩ mũgũnda-rĩ, no magira matheri nĩ ũndũ ũcio gũtirĩ mũtu wa mĩgate. O na ngano ĩngĩciara-rĩ, ĩkaarĩo nĩ andũ a ndũũrĩrĩ. Isiraeli atariĩ o ta ndũũrĩrĩ iria ingĩ, atuĩkĩĩte kĩndũ kĩa mana o ta nyũngũ nguũ. Andũ a Isiraeli maremeete o ta ndigiri cia gĩthaka magagĩĩthiĩra o kũrĩa mekwenda. Nĩmathiĩte Asiria gũcaria ũteithio kuo, nĩmaheete ndũũrĩrĩ iria ingĩ mbeeca nĩguo imagitĩre. Rĩu nĩngũmoongania hamwe ndĩmaherithie. No ihinda inyiinyi rĩtigaire maambĩrĩrie kwĩnyogonda nĩ ruwo, rĩrĩa mũthamaki wa Asiria arĩmahinyĩrĩria.  “O ũrĩa andũ a Isiraeli marathiĩ magĩakaga igongoona cia kweheria meehia-rĩ, noguo meehia maao marathiĩ makĩingĩhaga. Ndamaandĩkĩra moorutani maakwa maingĩ, mamatuaga ta kĩndũ kĩgeni. Mandutagĩra magongoona, magacooka makarĩa nyama cia magongoona macio. No niĩ MWATHANI, ndikenagio nĩ o. Na rĩu nĩngũririkana meehia maao, na ndĩmaherithie nĩ ũndũ wamo. Nĩngũmacookia Misiri!  “Andũ a Isiraeli nĩmeakĩire nyũmba cia ũthamaki; no nĩmariganĩirwo nĩ Ngai ũrĩa wamoombire. Andũ a Juda nĩmeakĩire matũũra mairige na thingo cia hinya; no niĩ nĩngũmundia nyũmba icio ciao cia ũthamaki na mwaki, o na njine matũũra macio maao mathire biũ.”