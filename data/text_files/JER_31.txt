 Aisiraeli gũcooka mũciĩ MWATHANI ekuuga atĩrĩ, “Ihinda nĩrĩrooka rĩrĩa ngaatuĩka Ngai wa mĩhĩrĩga yothe ya Aisiraeli, nao matuĩke andũ aakwa. Nĩndaiguĩrĩire tha andũ arĩa matooragirwo na hiũ cia njora kũu werũinĩ. Rĩrĩa Aisiraeli merirĩirie kũhuurũka, nĩndamoimĩrĩire ndĩ haraaya. Andũ aya a Isiraeli, ndũire ndĩmwendeete na wendo ũtarĩ mũthia, nĩkĩo ngĩrĩrĩirie kũmũtuga. Nĩngũmwaka o rĩngĩ mũrũme ki, inyuĩ andũ aakwa a Isiraeli! Nĩmũrĩoya o rĩngĩ tamburini cianyu mũcimbice nĩgũkena. Nĩmũrĩhanda o rĩngĩ mĩthabibũ irĩmainĩ cia Samaria, na amĩhandi nĩmarĩrĩa maciaro maayo. Tondũ-rĩ, ihinda nĩrĩrooka rĩrĩa arangĩri marĩ irĩmainĩ cia Efiraimu makaanĩrĩra, moige atĩrĩ, ‘Ũkaai twambate tũthiĩ Zayuni, kũrĩ MWATHANI Ngai witũ!’ ”  MWATHANI ekuuga atĩrĩ, “Inĩraai Isiraeli na gĩkeno, kumiai mũnene wa ndũũrĩrĩ. Inaai rwĩmbo rwanyu rwa ũgooci mũkiugaga atĩrĩ, ‘MWATHANI nĩahonokeetie andũ aake; nĩahonokeetie matigari moothe ma Isiraeli.’ Atĩrĩĩrĩ, ngũmareehe kuuma bũrũri wa na rũgongo na ndĩmacookanĩrĩrie kuuma ituri ciothe cia thĩ. Megũcooka gũũkũ marĩ gĩkundi kĩnene, marĩ hamwe na itumuumu, cionje, atumia me na mahu, o na atumia me hakuhĩ gũciara. Andũ aakwa megũcooka makĩrĩraga, na makĩhooyaga ndĩmatongoreetie. Ngũmatongoria ndĩmatware tũrũũĩinĩ, ndĩmagereirie barabara njaraganu wega ũndũ matangĩhĩngwo. Nĩ gũkorwo niĩ ndĩ ithe wa Isiraeli, naake Efiraimu nĩ irigithaathi rĩakwa.”  MWATHANI ekuuga atĩrĩ, “Tathikĩrĩriai, inyuĩ andũ a ndũũrĩrĩ, na mũmemeerekie ndũmĩrĩri yakwa hũgũrũrũinĩ cia iria kũndũ kũraaya. Nĩ niĩ ndahurunjire andũ aakwa a Isiraeli na nĩngũmacookanĩrĩria, na ndĩmamenyagĩrĩre o ta ũrĩa mũrĩithi amenyagĩrĩra rũũru rwake. Nĩ ũndũ niĩ MWATHANI, nĩngũũrĩĩte Aisiraeli, na ngamahonokia kuuma mookoinĩ ma rũũrĩrĩ rũramakĩrĩĩtie hinya. Megũũka mainĩre kĩrĩmainĩ gĩa Zayuni maanĩrĩire nĩgũkena, na macanjamũrwo nĩ iheeo ciakwa cia ngano, ndibei na maguta ma mĩtamaiyũ, na cia ng'ondu na ng'ombe. Marĩhaanaga ta mũgũnda ũitĩrĩirio maaĩ wega, matigaathĩĩnĩka rĩngĩ. Hĩndĩ ĩyo airĩĩtu nĩmarĩcimbica macanjamũkĩĩte, o na aanake na athuuri nĩmarĩkena. Ndĩrĩgarũra kĩrĩro kĩao gĩtuĩke gĩkeno, na ndĩmahoorerie makene na mathirwo nĩ kĩeha. Nĩndĩrĩhũũnia athĩnjĩri Ngai na irio iria njega mũno, na hingĩrie andũ aakwa mabataro maao moothe. Niĩ MWATHANI, nĩ niĩ ndoiga ũguo.” Tha cia MWATHANI harĩ Isiraeli  MWATHANI ekuuga atĩrĩ, “Mũgambo nĩwaiguirwo Rama, wa kĩrĩro na kũgirĩka kũnene. Rakeli akĩrĩrĩra ciana ciake na ndangĩakirĩkire, tondũ ciana nĩciakuĩte. Atĩrĩĩrĩ, tiga kũrĩra; wĩgirie maithori. Maũndũ moothe marĩa wĩkĩire ciana ciaku matikũũrĩra thĩ, nĩigũcooka kuuma bũrũriinĩ wa thũ. Na rĩĩrĩ, ũtũũro waku wa thuutha ũrĩ na kĩĩrĩgĩrĩro; ciana ciaku nĩigũcooka mũciĩ. Niĩ MWATHANI, nĩ niĩ ndoiga ũguo.  “Atĩrĩĩrĩ, nĩndĩraigua andũ a Isiraeli makiuga marĩ na kĩeha atĩrĩ, ‘MWATHANI, ithuĩ tũrahaanaga ta gacaũ gatarutĩĩtwo kũhoorera, no we nĩũratũrutire gwathĩka. Rĩu-rĩ, twamũkĩre; nĩtũgũgũcookerera, nĩ ũndũ wee nĩ we MWATHANI Ngai witũ. Nĩtwagũtiganĩirie, no o na tũtanaikara, tũkĩĩrirĩria gũgũcookerera. Warĩĩkia gũtũherithia, nĩtwainamirie mĩtwe iitũ tũrĩ na kĩeha; twaconokire na tũkĩĩnyarara tondũ twehirie tũrĩ o eethĩ.’  “Wee, Isiraeli, ũrĩ mũrũ wakwa nyendeete mũno; wĩ mwana wakwa nyenda mũno. Rĩrĩa rĩothe ingĩkũnegenia, no ngwĩciiragia na wendo. Nĩkĩo ngoro yakwa ĩrakwĩrirĩria; na nĩngũkũiguĩra tha. Handa imenyithia cia njĩra o na cionereria; cũũrania wega barabara iria mwathiĩrĩire. Cookaai, andũ a Isiraeli! Cookaai mũciĩ matũũrainĩ maanyu marĩa mwatigire! Mũgũtũũra nginya rĩ mũhindahindaga, inyuĩ andũ aya mũtarĩ wĩtĩkio? Atĩrĩĩrĩ, nĩnyũmbĩĩte kĩndũ kĩerũ kĩrĩ na ũtiganu, ũtiganu ta mũtumia akĩgitĩra mũndũrũme.”#. Ũtiganu ta mũtumia akĩgitĩra mũndũrũme: Kĩhibirania gĩtitaũkĩĩte wega mũhariinĩ ũyũ. Ũgaacĩru ũrĩa andũ a Ngai magaakorwo naguo mahinda ma thuutha MWATHANI Mwene Hinya Wothe, o we Ngai wa Isiraeli, ekuuga atĩrĩ, “Rĩrĩa ngaacookia andũ aakwa bũrũriinĩ wao-rĩ, marĩ bũrũriinĩ wa Juda na matũũrainĩ maaguo nĩmagaacooka kuuga atĩrĩ, ‘MWATHANI aroraathima kĩrĩma gĩtheru#. Kĩrĩma gĩtheru: Gĩĩkĩ nĩ kĩrĩma gĩa Zayuni kĩrĩa igũrũ wakĩo haakĩĩtwo Hekaarũ na nyũmba ya mũthamaki. kĩa Jerusalemu, o handũ hatheru harĩa atũũraga.’ Na rĩĩrĩ, andũ nĩmagaatũũra Juda na matũũra maakuo moothe gũgaakorwo arĩmi na arĩithi marĩ na mahiũ maao. Nĩngaacanjamũra arĩa anogu na hũũnie arĩa oothe mahũũtĩĩte makoorwo nĩ hinya. Tondũ ũcio, andũ nĩmakoigaga atĩrĩ, ‘Ngomire, ndookĩra ndĩ mũcanjamũku.’ “Niĩ MWATHANI, nguuga atĩ ihinda nĩrĩrooka rĩrĩa ngaiyũria bũrũri wa Isiraeli na wa Juda andũ na nyamũ. Na rĩĩrĩ, o ta ũrĩa ndamabaarĩrĩire ngĩmamunyania, ngĩmamomorania, ngĩmang'aũrania, ngĩmaananga, na ngĩmatharũrania-rĩ, noguo ngũbaarĩrĩra ngĩmahanda na ngĩmaaka.  Hĩndĩ ĩyo-rĩ, andũ matigaacooka kuuga atĩrĩ, ‘Aabaaba maarĩire thabibũ njĩthĩ, no magego ma ciana nĩ mo maiguire thithi.’ Atĩrĩĩrĩ, mũndũ o wothe ũrĩrĩaga thabibũ njĩthĩ magego maake mwene nĩ mo marĩiguaga thithi; o mũndũ arĩkuaga nĩ ũndũ wa meehia maake kĩũmbe.”  MWATHANI ekuuga atĩrĩ, “Mũthenya nĩũrooka hĩndĩ ĩrĩa ngaathondeka kĩrĩĩkanĩro kĩerũ na andũ a Isiraeli o hamwe na andũ a Juda. Kĩrĩĩkanĩro kĩu gĩtigaakorwo kĩhaana ta kĩrĩa ndarĩĩkanĩire na maithe maao ma tene rĩrĩa ndamanyiitire na guoko, ngĩmatongoria, ngĩmaruta bũrũri wa Misiri. Maithe maao matiigana gwathĩkĩra kĩrĩĩkanĩro kĩu, o na harĩa ndaarĩ ta mũthuuri wao.  Gĩĩkĩ nĩkĩo kĩrĩĩkanĩro kĩrĩa ngaarĩĩkanĩra na andũ a Isiraeli matukũinĩ macio: Ngeekĩra mawatho maakwa meciiriainĩ maao na ndĩmaandĩke ngoroinĩ ciao. Ngaatuĩka Ngai wao, nao matuĩke andũ aakwa.  Matigaacooka gũthoomithania mũndũ na ũrĩa ũngĩ, o na kana mũndũ athoomithie mũrũ wa ithe kũmenya MWATHANI, tondũ oothe nĩmakaamenya, kuuma ũrĩa mũnyiinyi nginya ũrĩa mũnene. Nĩngaamoohera mahĩtia maao, na ndigaacooka kũririkana meehia maao rĩ o rĩ. Nĩ niĩ MWATHANI ndoiga ũguo.” MWATHANI nĩ we ũtũmaga riũa rĩarage mũthenya, na no we ũheaga mweri na njata watho mũrũmu, imũrĩkage ũtukũ. Nĩ we uurugaga iria rĩkaruruma, na rĩĩtwa rĩake nĩ MWATHANI Mwene Hinya Wothe. MWATHANI ũcio egũkiuga atĩrĩ, “Angĩkorwo watho ũcio mũrũmu, no ũthenge mbere yakwa-rĩ, hĩndĩ ĩyo andũ a Isiraeli no magĩtige gũtuĩka rũũrĩrĩ nginya tene na tene.” Ningĩ MWATHANI ekuuga atĩrĩ, “Angĩkorwo igũrũ matuinĩ no gũthimĩke na itina cia thĩ ituĩrĩke-rĩ, hĩndĩ ĩyo norĩo ingĩingata andũ a Isiraeli nĩ ũndũ wa ũrĩa wothe meekĩĩte.” MWATHANI ekuuga atĩrĩ, “Ihinda nĩrĩrooka rĩrĩa Jerusalemu yothe ĩrĩakwo rĩngĩ ĩrĩ ta itũũra rĩakwa, kuuma mũnaara wa Hananeli, ũrĩa ũrĩ mwena wa ithũĩro, nginya kĩhingo gĩa Koona. Naguo mũhaka ũcio ũgaathiĩ na mbere kuuma hau mwena wa ithũĩro, ũthiĩ nginya gĩthũngũri kĩa Garebu, ũcooke ũrigiicũke o nginya Goa. Nakĩo gĩtuamba gĩothe, kũrĩa akuũ mathikagwo na mahuti mateagwo, na mĩgũnda yothe ĩrĩa ĩrĩ na igũrũ wa karũũĩ ga Kidironi gũthiĩ ũguo o nginya Kĩhingo kĩa Mbarathi kĩrĩa kĩrĩ mwena wa irathĩro, kũu guothe nĩngaamũrĩrwo gũtuĩke gwakwa. Itũũra rĩa Jerusalemu rĩtigaacooka kũmomoranio kana kwanangwo rĩ o rĩ.”