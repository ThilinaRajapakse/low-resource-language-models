 Hakĩrĩ ũguo-rĩ, kuona atĩ twĩ na kĩĩranĩro gĩa gũgatoonya ũhuurũkoinĩ ũrĩa Ngai eeranĩire, rekeei tũikarage twĩmenyereire nĩguo mũndũ o na ũrĩkũ gatagatĩinĩ kaanyu ndakaage gũkinya kuo. Nĩ amu Ũhoro ũrĩa Mwega wareehirwo kũrĩ ithuĩ o ta ũrĩa o nao maareeheirwo. Ĩndĩ o na maũigua, ndũigana kũmateithia tondũ matiawamũkĩrire me na wĩtĩkio.  No ithuĩ arĩa twĩtĩkĩĩtie nĩtũtoonyaga ũhuurũkoinĩ ũcio Ngai eeranĩire, o ta ũrĩa we mwene oigire atĩrĩ, “O ta ũrĩa ndehĩtire ndaakarĩĩte ngiuga atĩ: ‘Matirĩ hĩndĩ makaingĩra bũrũriinĩ ũrĩa ingĩkaamahe ũhuurũko!’ ” Oigire ũguo o na angĩkorwo nĩarĩĩkĩĩtie wĩra wake o rĩrĩa oombire thĩ.  Nĩ amu Maandĩko maarĩĩtie ũhoro wa mũthenya wa mũgwanja handũ hana makoiga atĩrĩ: “Ngai nĩahuurũkire kũruta wĩra wake wothe mũthenya wa mũgwanja.”  Hagacooka o hangĩ Maandĩkoinĩ hakeerwo atĩrĩ: “O matirĩ hĩndĩ makaingĩra bũrũriinĩ ũrĩa ingĩkamahe ũhuurũko.” Andũ arĩa maiguire Ũhoro ũrĩa Mwega o mbere matiagĩire na ũhuurũko nĩ tondũ matietĩkirie. Kwoguo nĩgũkĩrĩ na andũ angĩ meetĩkĩrĩĩtio kũgĩa na ũhuurũko ũcio.  Ũndũ ũcio nĩwonanĩĩtio nĩ Ngai nĩ ũndũ nĩathondekeete mũthenya ũngĩ ũrĩa wĩtagwo “Ũũmũũthĩ.” Thuutha wa mĩaka mĩingĩ gũthira Ngai nĩatũmire Daudi aarie ũhoro ũcio ta ũrĩa maandĩko moigĩĩte atĩrĩ: “Ũũmũũthĩ mũngĩigua mũgambo wa Ngai, mũtikaae gũtuĩka andũ aremi mataiguaga.”  Amu korwo Joshua nĩaheire andũ ũhuurũko ũrĩa meerĩirwo, Ngai ndangĩagĩcookire kwaria ũhoro wa mũthenya ũngĩ. O na kũhaana ũguo nĩgũtigarĩĩte mũthenya wa andũ a Ngai wa kũhuurũka, o ta ũrĩa Ngai aahuurũkire mũthenya wa mũgwanja.  Amu mũndũ o wothe ũrĩĩkĩĩtie kũingĩra ũhuurũkoinĩ ũrĩa Ngai eeranĩire nĩahuurũkĩĩte na agatigana na wĩra wake o ta ũrĩa Ngai naake aahuurũkire agĩtigana na wĩra wake. Kwoguo kĩrekeei tũgerie na kĩyo kũingĩra ũhuurũkoinĩ ũcio o na twĩmenyerere nĩguo mũndũ o na ũrĩkũ ndakagirĩrĩrio kũũtoonya nĩ ũndũ wa ũremi ta ũcio wao. Ũhoro wa Ngai ũkoragwo wĩ muoyo na nĩũrutaga wĩra, na nĩ mũũgĩ gũkĩra rũhiũ rwa njora. Ũtemaga ũrũngĩrĩirie wega, ũgakĩhota kũgayania kinya harĩa muoyo na roho inyiitanĩire, na ũkahota kũgayania marũngo na maguta marĩa makoragwo thĩinĩ wa mahĩndĩ. Ningĩ nĩũhotaga kũmenya merirĩria na meciiria ma ngoro. Gũtirĩ ũndũ o na ũmwe Ngai angĩhithwo; maũndũ moothe makoragwo matarĩ mahithĩku maithoinĩ maake. Ũcio nĩ we twagĩrĩirwo nĩkwĩneana kũrĩ we. Jesũ Mũthĩnjĩri Ngai Ũrĩa Mũnene mũno Kĩrekeei tũrũmie biũ wĩtĩkio witũ ũrĩa tuumbũraga tondũ twĩ na Mũthĩnjĩri Ngai Ũrĩa Mũnene Mũno ũrĩa ũrĩĩkĩĩtie gũkinya kwĩ Ngai, na nĩ we Jesũ Mũrũ wa Ngai. Mũthĩnjĩri Ngai ũcio Mũnene twĩ naake ti atĩ ndangĩhota gũtũiguĩra tha tondũ nĩtwagĩĩte hinya. Wee-rĩ, nĩageririo na njĩra ciothe iria tũgeragio nacio, na ndeehirie. Kwoguo kĩrekeei tũkuhĩrĩrie tũũmĩrĩirie gĩtĩinĩ kĩa Ngai kĩa ũnene, harĩa wega wake ũikaraga na nĩtũkũiguĩrwo tha o na tũheeo wega wa gũtũteithagia rĩrĩa rĩothe twabatario nĩguo.