 Rwĩmbo rwa kũgooca#. Thaburi ĩno yandĩkirwo nĩ Daudi. Ndeetereire MWATHANI andeithie o ngirĩrĩirie, naake agĩthikĩrĩria, na akĩigua kĩrĩro gĩakwa. Akĩnduta irimainĩ rĩa rĩũrĩro, o thĩinĩ wa mũtondo mũriku mũno, akĩndũũgamia igũrũ wa ihiga akĩhotithia kwĩhanda wega. Agĩĩkĩra rwĩmbo rwerũ kanuainĩ gaakwa rwa kũgoocaga Ngai witũ naruo. Andũ aingĩ marĩonaga ũguo magetigĩra, magakĩiga mwĩhoko wao harĩ MWATHANI.  Kũraathimwo-rĩ, nĩ mũndũ ũrĩa ũikaraga ehokeete o MWATHANI, na ũtagwatanagĩra na andũ arĩa etĩĩi, kana arĩa mathaathayagia ngai cia mĩhianano. MWATHANI Ngai wakwa, nĩũtwĩkĩire maũndũ maingĩ na manene, o na gũtwĩciiria nĩũtwĩciirĩĩtie na njĩra nene mũno; gũtirĩ ũngĩ o na ũrĩkũ ũngĩhaananio nawe! Ingĩtua kũgana mĩbango ĩyo yothe ya magegania ĩrĩa ũtũbangĩire-rĩ, ndingĩmĩrĩĩkia tondũ ndĩngĩtarĩka.   Wee-rĩ, ndũbatairio nĩ magongoona kana iheeo we ndũkenagĩra magongoona ma njino o na magongoona marĩa marutagwo nĩ ũndũ wa meehia. No nĩũheete matũ ma gũkũigua. Nĩ ũndũ ũcio ngĩkiuga atĩrĩ, “Ĩ niĩ ũyũ haaha; ibukuinĩ rĩa Watho nĩ ho haandĩkĩĩtwo ũrĩa njagĩrĩirwo nĩgwĩkaga. Nĩngenagio nĩgwĩka ta ũrĩa wendeete, Ngai wakwa; Watho waku-rĩ, ndĩũigĩĩte ngoroinĩ yakwa thĩinĩ.”  Nĩheanĩĩte ũhoro mwega wa ũrĩa ũtũhonokeetie, kĩũnganoinĩ kĩa andũ aaku oothe; nĩũũĩ wega, MWATHANI, atĩ ndirĩ hingo ĩtarĩũheanaga. Ndihithĩĩte ngoroinĩ yakwa ũhoro wa ũrĩa ũhonokanagia nĩnjarĩĩtie ũhoro wa ũrĩa wee wĩ mwĩhokeku, o na ũrĩa ũteithanagia. Ndiagĩĩte kuumbũrĩra kĩũngano kĩa andũ aaku oothe ũrĩa ũrĩ mũtugi na mwĩhokeku.  MWATHANI, ndũkarege kũnjiguĩra tha; wendo waku na wĩhokeku-rĩ, ironangagĩra hingo ciothe! Ihooya rĩa kũũria ũteithio (Thab ) Nĩthiũrũrũkĩirio nĩ mathĩĩna maingĩ mũno; meehia maakwa nĩmanyingĩhĩire nginya ngaremwo nĩkuona. Nĩ maingĩ gũkĩra njuĩrĩ cia mũtwe wakwa, na ngoro yakwa nĩyũrĩĩtwo nĩ hinya.  Honokia, MWATHANI, nĩ ũndũ wa kwenda gwaku! Hiũha, MWATHANI, ũndeithie! Andũ arĩa marenda kũnjũraga maroconorwo na maturuure biũ; acio marenda kũnjĩka ũũru marohũndũrwo na maconorwo. Arĩa mathekagĩrĩra marokua ngoro nĩ ũndũ wa ũrĩa mahooteetwo.  No rĩĩrĩ, arĩa oothe magũcaragia marokena na macanjamũke; arĩa meendeete ũhonokania waku marotũũra moigaga atĩrĩ, “Ĩ MWATHANI ti mũnene!” MWATHANI, niĩ ndĩ mũthĩĩnĩku na mũbataru, no wee ndũriganĩirwo nĩ niĩ. Wee-rĩ, nĩ we mũhonokia wakwa, na Ngai wakwa, hiũha ũkĩndeithie!