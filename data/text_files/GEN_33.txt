 Jakubu gũtũngana na Esau Na rĩĩrĩ, Jakubu agĩtiira maitho, akĩona Esau agĩũka e na andũ magana mana (). Kwoguo akĩgayanĩria Lea na Rakeli o na ndũngata iria igĩrĩ cia airĩĩtu, o mũndũ ciana ciake. Ndũngata icio igĩrĩ cia airĩĩtu na ciana ciacio igĩtongoria, Lea na ciana ciake makĩrũmĩrĩra, naake Rakeli na Josefu makĩrigia. Jakubu we mwene agĩthiĩ mbere yao, akĩinamagĩrĩra akĩhuutagia thĩ maita mũgwanja, nginya agĩkuhĩrĩria mũrũ wa nyina. No rĩĩrĩ, Esau agĩteng'era kũmũtũnga, akĩmũnyiita, akĩmũhĩmbĩria na akĩmũmumunya. Nao eerĩ makĩrĩranĩra. Rĩrĩa Esau ainamũkire akĩona atumia na ciana akĩũria atĩrĩ, “Andũ aya wĩ nao-rĩ, nĩ a?” Naake Jakubu akĩmũcookeria atĩrĩ, “Mwathi wakwa! Ici nĩ ciana iria Ngai andaanahĩire nacio, akaahe nĩ ũndũ wa wega wake.” Nacio ndungata iria cia airĩĩtu na ciana ciacio igĩũka hakuhĩ, ikĩinamĩrĩra. Naake Lea na ciana ciake o taguo magĩũka hakuhĩ, makĩinamĩrĩra. Mũthiainĩ Rakeli na Josefu o nao magĩũka hakuhĩ, makĩinamĩrĩra. Naake Esau nĩoririe atĩrĩ, “Ikundi iria ingĩ ndĩracemanirie nacio-rĩ, ũrendaga kuonania atĩa nacio?” Naake Jakubu akĩmũcookeria atĩrĩ, “Iraarĩ cia gũtũma njĩtĩkĩrĩke nĩwe.” No Esau akiuga atĩrĩ, “Mũrũ wa maitũ, niĩ ndĩ na indo cia kũigana; ikara na iria wĩ nacio.” Naake Jakubu akiuga atĩrĩ, “Aaca, ndagũthaitha. Angĩkorwo nĩnjĩtĩkĩrĩkĩĩte nĩwe, amũkĩra kĩheeo gĩakwa. Ngũkwĩra na ma atĩ kuona ũthiũ waku no ta kuona ũthiũ wa Ngai, amu nĩwanyamũkĩra na wendo mũnene. Ndagũthaitha amũkĩra kĩheeo kĩu ngũreeheire; Ngai nĩanjiguĩrĩire tha akaahe kĩrĩa gĩothe ingĩenda.” Jakubu agĩkĩringĩrĩria Esau nginya agĩĩtĩkĩra. Esau agĩkiuga atĩrĩ, “Nĩtũthiĩ, na nĩ niĩ ngũgũtongoria.” No Jakubu agĩcookia atĩrĩ, “Wee nĩũũĩ atĩ ciana itirĩ na hinya, na ningĩ mbũri na ng'ombe iria irongithia no niĩ ndĩracirora. Ingĩhanyũkio, o na angĩkorwo no mũthenya ũmwe tu, ciothe no gũkua. Ndagũthaitha, mwathi wakwa, thiaga mbere yakwa, na niĩ njũkage o kahora, ndwaranĩĩte na mahiũ na ciana o nginya ngaagũkora Edomu.” Esau agĩkiuga atĩrĩ, “Kĩreke ngũtigĩre andũ amwe a arĩa ndĩ nao.” Naake Jakubu agĩcookia atĩrĩ, “Hatirĩ bata, amu kĩrĩa ngwendaga no gwĩtĩkĩrĩka nĩwe.” Kwoguo mũthenya o ro ũcio Esau agĩcooka Edomu. No Jakubu agĩthiĩ Sukothu, agĩaka nyũmba yake kuo, na agĩakĩra mahiũ maake ciugũ; nĩkĩo kũndũ kũu gwetirwo Sukothu. Jakubu, oimĩĩte Mesopotamia, nĩakinyire na thaayũ itũũrainĩ rĩa Shekemu bũrũriinĩ wa Kanaani, na agĩaka kambĩ yake hakuhĩ na itũũra rĩu.  Handũ hau aakire, aahagũrire mbeeca cia betha igana rĩmwe kuuma kũrĩ njiarwa cia Hamori ithe wa Shekemu. Nĩakire kĩgongoona hau na agĩgĩtua Ngai, Ngai wa Isiraeli.