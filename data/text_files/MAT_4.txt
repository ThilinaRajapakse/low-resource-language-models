 Kũgerio kwa Jesũ (Mar .-; Luk .-)  Matukũinĩ o macio Roho agĩtongoria Jesũ akĩmũtwara werũinĩ nĩ geetha akagerio nĩ Mũcuukani. Naake aaniina mĩthenya na mootukũ mĩrongo ĩna ehingĩĩte kũrĩa na kũnyua akĩhũũta. Naake Mũcuukani agĩgĩũka kũrĩ we akĩmwĩra atĩrĩ, “Angĩkorwo nĩ we Mũrũ wa Ngai-rĩ, atha mahiga maya matuĩke irio.”  Naake Jesũ akĩmũcookeria atĩrĩ, “Maandĩko moigĩĩte atĩrĩ, ‘To irio ciiki ingĩtũũria mũndũ muoyo, ĩndĩ no atũũrio nĩ kiugo o gĩothe kĩrĩa kiumaga kanua ka Ngai.’ ” Naake Mũcuukani agĩcooka agĩtwara Jesũ Jerusalemu, itũũra rĩrĩa rĩtheru, akĩmũhaicia o gathũrũmũndũ ka Hekaarũ akĩmwĩra atĩrĩ,  “Angĩkorwo nĩ we Mũrũ wa Ngai-rĩ, wĩgũithie thĩ nĩ ũndũ maandĩko moigĩĩte atĩrĩ, ‘Ngai nĩagaatha araika aake nĩ ũndũ waku, na nĩmagaakwanĩrĩria na mooko maao, nĩ geetha ndũkaagũthwo kũgũrũ nĩ ihiga.’ ”  Naake Jesũ akĩmũcookeria atĩrĩ, “O rĩngĩ nĩkwandĩkĩĩtwo atĩrĩ, ‘Ndũkaanagerie Mwathani Ngai waku.’ ” Ningĩ Mũcuukani ĩgĩtwara Jesũ igũrũ rĩa kĩrĩma kĩraaya mũno akĩmuonia moonene moothe ma thĩ o na riiri wamo, akĩmwĩra atĩrĩ, “Maya moothe nĩngũkũhe ũngĩnyinamĩrĩra ũthaathaiye.”  Naake Jesũ akĩmwĩra atĩrĩ, “Thiĩ Caitaani! Tondũ maandĩko moigĩĩte atĩrĩ, ‘Thaathayagia Mwathani Ngai waku na ũmũtungatagĩre o we wiki.’ ” Hĩndĩ ĩyo Mũcuukani agĩtiga Jesũ, nao araika magĩũka makĩmũtungatĩra. Jesũ kwambĩrĩria wĩra wake bũrũriinĩ wa Galili (Mar .-; Luk .-)  Na hĩndĩ ĩrĩa Jesũ aiguire atĩ Johana nĩaikĩĩtio njeera agĩthiĩ Galili.  Naake ndaigana gũikara Nazarethi, no aathiire gũikaraga Kaperinaumu, itũũra rĩrĩa rĩarĩ ndeereinĩ cia iria rĩa Galili bũrũriinĩ wa Zebuluni na Nafutali. Maũndũ maya meekĩkire nĩ geetha ciugo iria ciaririo nĩ mũnabii Isaia ihinge:  “Bũrũri wa Zebuluni na bũrũri wa Nafutali kũrĩa kũng'ethanĩire na iria, mũrĩmo ũũrĩa ũngĩ wa rũũĩ rwa Jorodani, nĩkuo Galili kwa andũ a Ndũũrĩrĩ! Andũ arĩa matũũraga ndumainĩ nĩmakoona ũtheri mũnene. Na arĩa matũũraga bũrũriinĩ wa nduma ya gĩkuũ, nĩmakaarĩrwo nĩ ũtheri.”  Kuuma hĩndĩ ĩyo Jesũ akĩambĩrĩria kũhunjia ũhoro akiugaga atĩrĩ, “Mwĩrireei meehia maanyu nĩ ũndũ Ũthamaki wa igũrũ ũrĩ hakuhĩ!” Jesũ gwĩta ategi ana a thamaki (Mar .-; Luk .-) Na rĩrĩa Jesũ aageragĩra hũgũrũrũinĩ cia iria rĩa Galili, akĩona aanake eerĩ a nyina ũmwe magĩtega thamaki na ngara, amu maarĩ ategi a thamaki. Ũmwe wao eetagwo Simoni (nĩ we Petero), na ũrĩa ũngĩ eetagwo Anderea. Naake Jesũ akĩmeera atĩrĩ, “Nũmĩrĩraai na nĩngũmũtua ategi a andũ.” Nao magĩtiganĩria ngara ciao cia gũtega thamaki makĩmũrũmĩrĩra. Naake oima hau agĩkora aanake angĩ eerĩ a nyina ũmwe, nao nĩ Jakubu mũrũ wa Zebedi, na Johana mũrũ wa nyina. Eerĩ maarĩ gatarũinĩ me na ithe wao Zebedi magĩtuma ngara ciao. Jesũ akĩmeeta, na ihinda o rĩu magĩtiganĩria gatarũ o hamwe na ithe, makĩmũrũmĩrĩra. Jesũ kũrutana, kũhunjia na kũhonania (Luk .-)  Thuutha ũcio Jesũ agĩthiũrũrũka Galili guothe akĩrutanaga thunagogiinĩ, akĩhunjagia Ũhoro Mwega wa Ũthamaki wa Ngai, akĩhonagia andũ arĩa maarũarĩĩte mĩrimũ ya mĩthemba yothe na ndwari ciothe. Kwoguo ngumo yake ĩkĩhunja bũrũri wothe wa Siria, nao andũ makĩmũreehere andũ oothe arĩa maarĩ arũaru, na arĩa maanyiitĩĩtwo nĩ mĩrimũ ya mĩthemba mĩingĩ: arĩa maarĩ na ruwo, ngoma, arĩa maarũarĩĩte mĩrimũ ya kũinaina, na gũkua ciĩga; naake Jesũ akĩmahonia oothe. Nao andũ aingĩ mũno magĩkĩmũrũmĩrĩra kuuma Galili, Dekapoli#. Dekapoli: Nĩkuuga Matũũra Ikũmi., Jerusalemu, Judea, na mũrĩmo ũũrĩa ũngĩ wa rũũĩ rwa Jorodani.