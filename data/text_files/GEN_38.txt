 Juda na Tamaru Na rĩĩrĩ, ihinda rĩu Juda agĩtiga aariũ a ithe agĩthiĩ kwĩ mũndũ wetagwo Hira, warĩ wa kuuma itũũra rĩa Adulamu. Na e kũu nĩonanire na mũirĩĩtu Mũkanaani mwarĩ wa Shua, akĩmũhikia. Mũirĩĩtu ũcio nĩamũciarĩire kaana ga kahĩĩ agĩgatua Eri. Nĩacookire akĩgĩa nda rĩngĩ agĩciara kaana ga kahĩĩ agĩgatua Onani. Thuutha ũcio agĩciara kaana kangĩ ga kahĩĩ agĩgatua Shela. Kahĩĩ kau gagĩciarwo Juda aarĩ Akizibu. Na rĩĩrĩ, Juda nĩagũrĩire mũũriũ wa irigithaathi Eri mũtumia wetagwo Tamaru. Mĩtugo ya Eri yarĩ mĩũru, na ĩgĩkĩraakaria MWATHANI, na kwoguo MWATHANI akĩmũũraga. Juda nĩakĩĩrire mũrũ wa nyina na Eri ũrĩa wetagwo Onani atĩrĩ, “Thiĩ ũgakome na mũtumia ũcio ũratigirwo nĩ mũrũ wa maitũguo, nĩ geetha mũrũ wa maitũguo agĩe na njiarwa.” No rĩĩrĩ, Onani nĩamenyire atĩ ciana icio itigaatuĩka ciake, na kwoguo rĩrĩa akoma na mũtumia ũcio wa mũrũ wa nyina, agaita hinya wake thĩ nĩ geetha mũrũ wa nyina ndakaanagĩe na njiarwa. Ũndũ ũcio eekaga nĩwaraakaririe MWATHANI, o naake MWATHANI akĩmũũraga. Juda agĩkĩĩra Tamaru mũtumia wa mũũrũwe atĩrĩ, “Cooka gwa thooguo nginya rĩrĩa mũũriũ wakwa Shela akaagimara.” Aamwĩrire ũguo tondũ nĩetigagĩra o naake Shela ahota kũũragwo ta aariũ a nyina. Kwoguo Tamaru agĩcooka gwa ithe. Thuutha wa matukũ manyiinyi mũtumia wa Juda ũrĩa warĩ mwarĩ wa Shua agĩkua. Na rĩĩrĩ, Juda aaniina matukũ ma gũcakaya, we na mũraata wake wetagwo Hira wa kuuma Adulamu makĩerekera Timina kũrĩa ng'ondu ciake cienjagĩrwo. Tamaru nĩerirwo nĩ mũndũ atĩ ithe wa mũthuuriwe eerekeire Timina kwenja ng'ondu ciake. Kwoguo Tamaru akĩruta nguo iria eehumbĩĩte cia kuonania atĩ we aarĩ mũtumia wa ndigwa, agĩĩkĩra ingĩ, agĩcooka akĩĩhumbĩra ũthiũ na cuka, agĩthiĩ kĩhingoinĩ kĩa Enaimu, itũũra rĩarĩ njĩrainĩ ya gũthiĩ Timina. Eekire ũguo nĩ ũndũ nĩamenyaga wega atĩ Shela, mũũriũ ũrĩa mũnyiinyi biũ wa Juda, nĩatuĩkĩĩte mũgima, na nĩagirĩĩtio amũhikie. Rĩrĩa Juda aamuonire, eeciiririe atĩ nĩ mũmaraaya, amu Tamaru nĩehumbĩrĩĩte ũthiũ. Nĩagĩthiire harĩ we mũkĩrainĩ wa njĩra akĩmwĩra atĩrĩ, “Ũka ngakome nawe.” (Akĩmwĩra ũguo ndamenyaga atĩ nĩ mũtumia wa mũũrũwe.) Naake akĩmũũria atĩrĩ, “Ũkũũhe kĩ nĩguo ũkome na niĩ?” Naake Juda akĩmũcookeria atĩrĩ, “Nĩngũneana kabũri kamwe kuuma rũũruinĩ rwakwa ũreeherwo.” Naake Tamaru akĩmwĩra atĩrĩ, “Nĩngwĩtĩkĩra angĩkorwo nĩũkũũnengera kĩndũ gĩa gwĩkũũra kĩrĩa ngũikara nakĩo nginya rĩrĩa ũkaaneana kabũri kau.” Naake Juda akĩmũũria atĩrĩ, “Ũkwenda ngũnengere kĩ ũikare nakĩo nginya hĩndĩ ĩyo?” Naake akĩmũcookeria atĩrĩ, “Ndigĩra gĩcũhĩ kĩu kĩ na rĩĩtwa rĩaku na kĩrengeeri gĩakĩo, na rũthanju rũu ũkuuĩĩte.” Naake Juda akĩmũnengera, agĩkoma na Tamaru, naake akĩgĩa nda. Nĩakĩinũkire mũciĩ akĩruta cuka ũrĩa ehumbĩrĩĩte naguo ũthiũ, na akĩruta nguo icio eekĩrĩĩte, agĩĩkĩra nguo iria eehumbaga cia kuonania atĩ we aarĩ mũtumia wa ndigwa. Rĩrĩa Juda aatũmire Hira atwarĩre mũtumia ũcio kabũri, naake amũnengere indo icio aamũtigĩire, Hira ndamuonire. Nĩoririe andũ amwe a kũu Enaimu atĩrĩ, “Mũmaraaya ũrĩa ũraarĩ haaha mũkĩrainĩ wa njĩra-rĩ, e kũ?” Nao makĩmũcookeria atĩrĩ, “Haaha hatirĩ haakorwo mũmaraaya.” Nĩagĩcookire kũrĩ Juda akĩmwĩra atĩrĩ, “Ndinamuona, na andũ a kũu manjĩĩrire atĩ hau hatirĩ haakorwo mũmaraaya.” Juda agĩkiuga atĩrĩ, “Reke aikare na indo icio, amu tũtikwenda andũ matũthekerere. Niĩ nĩndĩrakũnengerire kabũri gaaka ũmũtwarĩre, no ndũnamũkora.” Mĩeri ĩtatũ yathira, Juda aakĩĩrwo atĩrĩ, “Tamaru, ũrĩa mũtumia wa mũũrũguo, atũũraga ahũũraga ũmaraaya na rĩu e na nda.” Juda akiuga atĩrĩ, “Muumiei nja agacinwo!” Na rĩĩrĩ, rĩrĩa oimagio nja, agĩgĩtũmanĩra ithe wa mũthuuriwe akeerwo atĩrĩ, “Nda ĩno ndĩ nayo nĩ ya mũndũ ũrĩa mwene indo ici. Rora gĩcũhĩ gĩĩkĩ kĩ na rĩĩtwa na kĩrengeeri gĩakĩo, o na rũthanju, wone nĩ cia ũ.” Juda agĩcimenya agĩkiuga atĩrĩ, “Mũtumia ũyũ ndahĩtĩĩtie, nĩ niĩ hĩtĩĩtie. Nĩndaagire kũmũnengera mũrũ wakwa Shela amũhikie.” Juda ndacookire gũkoma naake rĩngĩ. Ihinda rĩake rĩa kũgĩa mwana rĩakinya, nĩkwamenyekire atĩ egũciara mahatha. Na rĩrĩa aaciaraga, kaana kamwe gakĩruta guoko; naake mũtumia ũrĩa wamũciarithagia akĩoya karũrigi gatuune agĩkooha guoko akiuga atĩrĩ, “Gaaka nĩ ko irigithaathi.” No kahĩĩ kau gagĩcookia guoko na thĩinĩ, mũrũ wa nyina akiuma mbere. Naake mũtumia ũcio wamũciarithagia akiuga atĩrĩ, “Tuuge ũguo nĩguo wee ũkũhatĩkana ũkoima!” Gagĩtuuo Perezu#. Perezu: Rĩĩtwa rĩĩrĩ na Kĩhibirania nĩkuuga, “Kũhatĩkana.”. Naake mũrũ wa nyina agĩcooka agĩciarwo e na rũrigi rũtuune guoko, agĩtuuo Zera#. Zera: Rĩĩtwa rĩĩrĩ nĩrĩkuruhaine na kiugo gĩa Kĩhibirania gĩa kũgweta “ũtuune wa ruoro rũgĩtema.”.