 Ihooya rĩa kũũria ũteithio#. Thaburi ĩno nĩ ihooya rĩandĩkirwo nĩ Daudi. Ndegera gũtũ, MWATHANI, na ũnjookerie, nĩ ũndũ ndĩ mũthĩĩnĩku na ngabatara. Ndũkaareke ngue, tondũ nĩngũtĩĩĩte, honokia, tondũ ndĩ ndungata yaku na nĩngwĩhokeete.  Njiguĩra tha, tondũ wee nĩ we Ngai wakwa, ngũhooyaga mũthenya wothe. Canjamũra ndungata yaku, MWATHANI, tondũ nĩ we ndĩrahooya. Nĩ gũkorwo wee, MWATHANI, wĩ mwega na nĩũrekanagĩra; nĩũtugaga mũno arĩa oothe makũhooyaga.  Thikĩrĩria ihooya rĩakwa, MWATHANI, na ũigue gũthaithana gwakwa. Hĩndĩ ĩrĩa ndĩ mathĩĩnainĩ-rĩ, nĩ we ngayagĩra, tondũ nĩũcookagia mahooya maakwa. Gũtirĩ ngai ĩngĩ ĩhaana ta we, MWATHANI, na hatirĩ o na ĩmwe ĩĩkĩĩte ũrĩa wee wĩkĩĩte.  Ndũũrĩrĩ ciothe iria wee ũũmbĩĩte nĩigooka ikũinamĩrĩre, MWATHANI, na ikumie rĩĩtwa rĩaku. Tondũ wee wĩ mũnene na nĩwĩkaga maũndũ ma kũgegania; wee o wee wiki nĩ we Ngai.  MWATHANI, nduta ũrĩa ũkwenda njĩkage, na niĩ nĩndĩrĩgwathĩkagĩra na wĩhokeku; nduta gũgũtungata ndĩĩrutĩire kũna. Nĩngũgũcookeria ngaatho, MWATHANI Ngai wakwa, na ngoro yakwa yothe, na ndũũre ngumagia rĩĩtwa rĩaku tene na tene. Nĩ gũkorwo nĩũnyoneetie ũtugi mũnene mũno; nĩũhonokeetie kuuma irimainĩ rĩa gĩkuũ.  Nĩnjũkĩrĩirwo nĩ andũ etĩĩi, Ngai; gĩkundi kĩa andũ matarĩ tha na matatindanagĩrĩra nawe nĩmarenda kũnjũraga. No wee, MWATHANI, wĩ Ngai ũrĩ tha na mũtugi ndũhiũhaga kũraakara, wĩ muuma andũ na mwĩhokeku. Kĩĩhũgũkĩre na ũnjiguĩre tha; he hinya niĩ ndungata yaku, na ũhonokie niĩ mũrũ wa ndungata yaku ya mũndũ wa nja. Nyonia kĩmenyithia kĩa wega waku, MWATHANI, nĩguo arĩa mathũire moone maconoke nĩ ũrĩa wee ũndeithĩĩtie na ũkaanyamarũra.