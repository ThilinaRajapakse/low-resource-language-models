 Kaba mũthĩĩni ũthiaga na mĩthiĩre mĩrũngĩrĩru, gũkĩra kĩrimũ kĩiyũirwo nĩ maheeni. Tiga wega mũndũ kwaga ũmenyo, kũhĩka gũtũmaga mũndũ ahĩtie. Mũndũ mũkĩĩgu nĩ we wĩthũũkagĩria na mĩthiĩre yake, nayo ngoro yake ĩkanugunĩra MWATHANI. Gĩtonga kĩrĩ araata aingĩ, ĩndĩ mũthĩĩni nĩkũũrĩrwo ooragĩrwo nĩ o. Mũira wa maheeni no mũhaka aherithio, mũndũ wa maheeni ndangĩĩteithũra. Andũ aingĩ nĩmeendagĩrĩria harĩ andũ arĩa marĩ igweta; andũ arĩa aheani marĩ araata aingĩ. Mũthĩĩni ndarĩ kĩene harĩ aariũ a ithe; ningĩ o na angĩgeria na kĩyo atĩa ndangĩgĩĩra na araata, o na angĩmeringĩrĩria matingĩmwĩtĩkĩra. Mũndũ mwendi ũũgĩ nĩ we mwene wĩĩkaga wega, ningĩ ũrĩa wĩ na ũmenyo nĩagaacagĩra. Mũira wa maheeni no mũhaka aherithio, mũndũ waragia maheeni nĩakaaniinwo. Mũtũũrĩre mwega gwĩ kĩrimũ nĩ wa tũhũ, ningĩ gũtiagĩrĩire ndungata ĩtuĩke ya gwathaga anene. Mũndũ mũũgĩ nĩatumagĩria maraakara na ihenya, gĩkeno gĩake nĩkũrekanĩra. Maraakara ma mũthamaki nĩ ta mũraramo wa mũrũũthi, ĩndĩ angĩkwenda no ta mbura ya maguna ng'ombe. Mwana kĩrimũ areehagĩre ithe ũgwati, na mũtumia mũnegeni no ta maaĩ magĩtaata, ta - ta - ta. Mũndũ ahota kũgaya ũtonga mũingĩ kuuma kũrĩ aciari, ĩndĩ mũtumia mũgerekereri nĩkĩheeo kuuma kwĩ MWATHANI. Ũthayo ũtũmaga mũndũ akome toro mũnene, mũndũ kĩgũũta arĩikaraga na ng'aragu. Kũmenyerera maathani nĩkuo kũmenyerera ũtũũro; Ĩndĩ mũndũ ũthũire gũtaarwo egĩĩragĩra gĩkuũ. Mũndũ ũrĩa ũtugaga mũthĩĩni nĩ ta kũhithia ahithagia indo ciake he MWATHANI, wega ũcio wake MWATHANI nĩaũrĩhaga. Menyeria ciana ciaku mĩthiĩre ĩrĩa mĩega o hĩndĩ ĩrĩa irĩ nyiinyi cia kwĩruta maũndũ; ĩndĩ wacirekereria nĩ gũthũũka igũthũũka. Mũndũ wa marũrũ maingĩ no mũhaka aherithio, tondũ o na wamũteithia, no mũhaka ũgeeka o ũguo hĩndĩ ĩngĩ. Thikagĩrĩria kĩrĩra o na ũtaaro, na nĩũkũũhĩga. Andũ mebangagĩra maũndũ maingĩ, ĩndĩ kwenda kwa MWATHANI nĩkuo kũhingaga. Mũndũ mũkoroku e gĩconoko, naake mũthĩĩni nĩ mwega gũkĩra mũheenania. Gũtĩĩa MWATHANI kuongagĩrĩra mũndũ matukũ, mũndũ agagĩikara egangarĩĩte na ndarĩ ũũru ũmũkoragĩrĩra. Kĩgũũta kĩrikagia guoko irioinĩ, no gĩkaremwo nĩkwĩyoera irio kĩrĩe. Herithia mũndũ ũrĩ rũng'athio, nĩguo arĩa matarĩ oogĩ merute naake, rũnga mũndũ mũũgĩ na nĩekũũhĩga makĩria. Mũndũ ũrĩa ũnyariiraga ithe, na akaingata nyina oime mũciĩ wake, ereehagĩra gĩconoko o na thoni. Mwana wakwa, ũngĩtiga kwĩruta, o na ũũgĩ ũrĩa wĩ naguo nĩũkũriganĩra. Mũira ũtarĩ kĩhaarĩro nĩanyararaga itua rĩa kĩhooto; naguo waganu wĩ mũrĩo kũrĩ arĩa aaganu. Andũ a rũng'athio no mũhaka maherithio, nacio irimũ ihũũrwo na thanju.