 Mwĩtĩĩo Ndũkaareke gũthutũkania andũ gũtũme wĩhie, no maũndũ maya ngũgweta ndũkaanaconoke nĩ ũndũ wamo: Watho wa Ũrĩa Ũrĩ Igũrũ Mũno, na kĩrĩĩkanĩro gĩake, gũtuĩra o na andũ arĩa matarĩ athingu na kĩhooto. Kũiga ithabu rĩa mbeeca wĩ na mũndũ ũrĩa mũrarutithania wĩra kana ũrĩa wĩ rũgendoinĩ naake, o na kũgayania igai. Gũthima ũrĩa kwagĩrĩire, o na kũgĩa na uumithio mũnyiinyi kana mũnene, na gũthogorana na mũhũũri mbiacara, na kũruta ciana ciaku mĩtugo kaingĩ, na kũhũũra ngombo iria itarĩ njathĩki nginya igaita thakame.  Nĩ wega kũhingĩra indo na kũburi angĩkorwo ndũrehoka mũtumia waku kana rĩrĩa kwĩ na andũ aingĩ. Igaga ithabu rĩagĩrĩru rĩa gĩthimi kana rĩa mbeeca wĩrainĩ o wothe ũrĩa ũrĩrutaga, o na ũigage ithabu rĩega rĩa kĩrĩa wanengerana kana kĩrĩa wanengerwo. Ndũkaiguage thoni gũtaara mũndũ mũkĩĩgu kana mũkingitaru, kana mũndũ mũkũrũ mũmaraaya. Weka ũguo nĩũrĩonanagia atĩ ũrereetwo wega, na andũ nĩmarĩkũganaga nĩ ũndũ wa mĩtugo yaku. Maithe na aarĩ aao  Mũndũ nĩoragwo nĩ toro tondũ wa mwarĩ no ndoigaga, na gũthĩĩnĩka nĩ ũndũ wake nĩkũgiragia akome. Mwarĩ e mwĩthĩ ageciiragia atĩ hiihi ahota kwaga kũhika, na ahikĩĩte ageciiria hiihi ahota kũmenwo. Na rĩrĩa e mũirĩĩtu gathirange ageciiria hiihi ahota gũkomwo naake akĩgĩe ihu rĩa riiko, kana agĩe na mũthuuri acooke akorwo we ti mwĩhokeku, kana hiihi akĩage ciana.  Rora mwarĩguo na kinyi angĩkorwo nĩ mwaganu, amu ahota gũtũma ũtuĩke wa gũthekererwo nĩ thũ ciaku, atũme ũhoro waku ũtuĩke nĩguo ũrĩaragio itũũrainĩ, nawe ũgĩtuĩke wa kwaragĩrĩrwo nĩ andũ; naake agĩtuĩke wagũgũconorithia kũrĩ andũ oothe. Ndũkaanareke oonie arũme ũthaka wake, kana atuĩke wagũkorwo ho atumia magĩcuukana. Amu o ta ũrĩa memenyi ithũũkangagia nguo, noguo mũtumia athũũkangagia mũtumia ũrĩa ũngĩ. Nĩ kaba mũndũ mũrũme mwaganu gũkĩra mũtumia ũrĩa wĩkaga wega, atumia nĩ o mareehage gĩconoko na kũimwo gĩtĩĩo. Ũkumio wa Ngai maũndũinĩ marĩa tuonaga Rĩu nĩngũkũririkania mawĩra ma Mwathani, nĩnguuga ũrĩa nyoneete. Ciugo cia Mwathani nĩcio ciareehire mawĩra maake moothe, na indo ciothe iria ciombirwo nĩciathĩkagĩra uuge wake. Riũa rĩaragĩra indo ciothe, na indo ciothe nĩ ciyũirwo nĩ riiri wa Mwathani. Mwathani ndahotithĩĩtie o na araika aake kũgĩa ũhoti wa kũheana ũhoro wa wĩra wake wa magegania, ũrĩa Mwathani Mwene Hinya Wothe arutĩĩte nĩ geetha indo ciothe itũũre ciĩhandĩĩte riiriinĩ wake. We nĩonaga iriainĩ kũrĩa kũriku mũno, o na nĩonaga thĩinĩ wa ngoro ya mũndũ, na nĩoĩ hitho ciacio cierĩ. Amu Ũrĩa Ũrĩ Igũrũ Mũno nĩoĩ maũndũ moothe marĩa mangĩmenyeka, na nĩataũkagĩrwo nĩ marũũri ma mahinda o moothe. We nĩoĩ ũrĩa wothe kwaneekĩka na ũrĩa wothe gũgeekĩka, na nĩaguũragia hitho cia maũndũ marĩa mahithe. Gũtirĩ rĩciiria rĩmũhĩtũkaga, na gũtirĩ kiugo o na kĩmwe ahithĩĩtwo. Mũbango mwega wa thĩ nĩwonanagia ũrĩa ũũgĩ wake wĩ mũnene. We ndarĩ aagarũrũka na ndakaagarũrũka.#. Kĩhibirania; we ndarĩ ... ndakaagarũrũka: Kĩngiriki “we nĩ wa kuuma tene na tene, na nĩ wa nginya tene na tene.” Gũtirĩ ũndũ angĩongererwo na gũtirĩ ũndũ ũngĩrutarutwo kuuma harĩ we, na ndabatairio nĩ mũndũ wa kũmũtaara. Na kaĩ indo iria oombire nĩ thaka-ĩ! Kaĩ nĩ ũndũ wa ũkengi gũciona-ĩ! Indo ici ciothe itũũraga nginya tene na tene, na ciothe o kĩndũ nĩkĩrĩ bata wakĩo. Indo ciothe ikoragwo irĩ igĩrĩ igĩrĩ, kĩmwe gĩgakorwo gĩ gĩakũringithanio na kĩrĩa kĩngĩ, na gũtirĩ kĩndũ o na kĩmwe oombire gĩtarĩ gĩkinyanĩru. O kĩndũ kĩrĩĩkagĩrĩria wega wa kĩndũ kĩngĩ. Hiihi nĩkũrĩ mũndũ ũngĩiganwo nĩkuona riiri wake?