 Kĩonereria kĩa Aburahamu Tũkiuge atĩa ũhoroinĩ wa Aburahamu, ithe witũ? Nĩ ũndũ korwo Aburahamu aiguithanirio na Ngai nĩ maũndũ marĩa eekaga-rĩ, nĩangĩagĩire na ũndũ wa kwĩgaatha naguo, no ti maithoinĩ ma Ngai.  Amu Maandĩko moigaga atĩrĩ, “Aburahamu nĩetĩkirie Ngai, naake Ngai akĩmũtua mũthingu nĩ ũndũ wa wĩtĩkio ũcio wake.” Mũruti wa wĩra-rĩ, mũcaara ũrĩa aheagwo ndũkoragwo ũrĩ kĩheeo; ũkoragwo ũrĩ kĩndũ kĩrĩa mũruti ũcio wa wĩra anogeire. No rĩĩrĩ, mũndũ ũrĩa ũtehokeete ciĩko ciake no nĩehokeete Ngai ũrĩa wohagĩra andũ meehia maao, aiguithanagio na Ngai nĩ ũndũ wa gwĩtĩkia. Ũguo noguo Daudi oigire ũhoroinĩ wa gĩkeno kĩa mũndũ ũrĩa ũtuagwo mũthingu nĩ Ngai nĩ ũndũ wa gwĩtĩkia, no ti ũndũ wa ciĩko ciake:  “Kũraathimwo nĩ arĩa mooheirwo mahĩtia maao, o arĩa marekeirwo meehia maao! Kũraathimwo nĩ mũndũ ũrĩa Mwathani atagaatarĩra meehia maake!” Kĩraathimo gĩĩkĩ kĩerĩirwo o arĩa maruaga kana o na arĩa mataruaga? Tuugaga atĩ Aburahamu aatuirwo mũthingu nĩ ũndũ wa gwĩtĩkia. Rĩu-rĩ, Aburahamu aatuirwo mũthingu rĩ? Mbere ya kũrua kana thuutha wa kũrua? Nĩ mbere ya kũrua ti thuutha.  Aaruire aambĩĩte gwĩtĩkia, nakuo kũrua kũu gũgĩtuĩka rũũri rwa kuonana atĩ nĩatuĩtwo mũthingu nĩ Ngai nĩ ũndũ wa wĩtĩkio ũrĩa aarĩ naguo o na ataruĩĩte. Nĩ ũndũ ũcio-rĩ, Aburahamu nĩ we ithe wa arĩa oothe mataruaga, no nĩmeetĩkagia magatuuo athingu nĩ Ngai nĩ ũndũ wa gwĩtĩkia kwao. Ningĩ no we ithe wa arĩa maruaga; ũguo nĩkuuga ithe wa arĩa o na maruĩĩte matũũraga mũtũũrĩre wa wĩtĩkio o ta ũrĩa ithe witũ Aburahamu aatũũraga naguo ataanarua. Kĩĩranĩro kĩa Ngai nĩ kĩa arĩa me na wĩtĩkio  Ngai nĩerĩire Aburahamu na njiarwa ciake atĩ nĩmakaagaya thĩ. Ndeerĩirwo kĩĩranĩro kĩu nĩ ũndũ wa gwathĩkĩra Watho, no nĩ ũndũ nĩetĩkirie, naake Ngai akĩmũtua mũthingu.  Nĩ ũndũ-rĩ, angĩkorwo kĩĩranĩro kĩu gĩkaagaywo no arĩa maathĩkagĩra Watho-rĩ, ũhoro wa wĩtĩkio ndũkĩrĩ bata, o nakĩo kĩĩranĩro kĩu kĩa Ngai gĩkĩrĩ o gĩa tũhũ. Tondũ Watho ũreehage maraakara ma Ngai, no kũrĩa gũtarĩ Watho, gũtirĩ na ũhoro wa kuuna Watho.  Nĩ ũndũ ũcio, kĩĩranĩro kĩu kĩonagwo na wĩtĩkio, nĩguo gĩtuĩke gĩa kũrũũgamĩrĩra wega wa Ngai ũrĩa ũkaaheeo njiarwa ciothe cia Aburahamu; to kũrĩ arĩa mathĩkagĩra Watho, no nĩkũrĩ o na arĩa oothe meetĩkĩĩtie ta ũrĩa Aburahamu eetĩkĩĩtie. Nĩ ũndũ Aburahamu nĩ we ithe witũ ithuothe,  o ta ũrĩa maandĩko moigĩĩte atĩrĩ, “Nĩngũtuĩte ithe wa ndũũrĩrĩ nyingĩ.” Nĩ ũndũ ũcio kĩĩranĩro kĩu nĩ kĩega mbere ya Ngai, o ũcio Aburahamu eetĩkĩĩtie, o we Ngai ũria ũriũkagia arĩa makuĩte, na ũtũmaga indo o na iria itakoragwo kuo igĩe kuo.  Aburahamu nĩetĩkĩĩtie na akeerĩgĩrĩra, o na harĩa hataarĩ gĩtũmi gĩa kwĩrĩgĩrĩra, atĩ nĩagaatuĩka ithe wa ndũũrĩrĩ nyingĩ, o ta ũrĩa maandĩko moigĩĩte atĩrĩ, “Njiarwa ciaku ikaingĩha o ta njata cia igũrũ.”  Hĩndĩ ĩyo Aburahamu aarĩ na mĩaka ta igana rĩmwe, no rĩĩrĩ, ndaigana kũgĩa na nganja wĩtĩkioinĩ wake o na akorwo ũhoroinĩ wa mwĩrĩ aatariĩ o ta mũndũ mũkuũ, naake Sara mũtumia wake, aarĩ thaata. Naake agĩgĩikara eetĩkĩĩtie kĩĩranĩro kĩa Ngai atarĩ na nganja naguo wĩtĩkio wake ũkĩmuongerera hinya, akĩgooca Ngai. Nĩetĩkĩĩtie na ma atĩ Ngai aarĩ na ũhoti wa kũhingia ũrĩa eeranĩire. Nĩ ũndũ ũcio, Aburahamu agĩgĩtuuo mũthingu nĩ Ngai nĩ ũndũ wa gwĩtĩkia. No rĩĩrĩ, ciugo icio ciugĩĩte atĩ, “Nĩatuirwo mũthingu” itiandĩkirwo nĩ ũndũ wake wiki; ciandĩkirwo o na nĩ ũndũ witũ ithuĩ eene arĩa tũrĩtuagwo athingu, o ithuĩ arĩa twĩtĩkĩĩtie ũrĩa wariũkirie Mwathani witũ Jesũ kuuma kũrĩ akuũ.  Aaneanirwo ooragwo nĩ ũndũ wa meehia maitũ, agĩcooka akĩriũkio nĩ geetha atũiguithanie na Ngai.