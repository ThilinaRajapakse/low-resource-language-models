 Mũnene na Thigũkũ MWATHANI Mwene Hinya Wothe ekuuga atĩrĩ, “Kĩhingo kĩa mwena wa na irathĩro gĩa kĩhaaro kĩa na thĩiniĩ, kĩrĩikaraga kĩhingĩĩtwo mĩthenya ĩtandatũ ĩrĩa andũ marutaga wĩra. Kĩrĩhingũragwo mũthenya wa Thabatũ na karũũgamo ka mweri. Mũnene ũrĩa ũrathana ariumaga kĩhaaro kĩa na nja, agatoonya kanyũmba ga gũtoonyerwo ga kĩhingo kĩu, akarũũgama hakuhĩ na gĩtugĩ gĩa kĩhingo kĩu hĩndĩ ĩrĩa athĩnjĩri Ngai marĩkoragwo makĩruta magongoona maake ma njino na ma thaayũ. Hau kĩhingoinĩ kĩu nĩ ho arĩthaathayagĩria MWATHANI agacooka akoima. Kĩhingo kĩu kĩrĩikaraga gĩtarĩ kĩhinge nginya hwaĩinĩ. Mĩthenya yothe ya Thabatũ na ya thigũkũ ya karũũgamo ka mweri, andũ oothe a bũrũri marĩthaathayagĩria MWATHANI kĩhingoinĩ kĩu. Mũthenya wa Thabatũ, mũnene arĩrutagĩra MWATHANI igongoona rĩa njino rĩa tũtũrũme tũtandatũ na ndũrũme ĩmwe, itarĩ na kaũũgũ. Harĩ ndũrũme ĩmwe nĩarĩrutanagĩria na kiro ikũmi na mũgwanja na nuthu cia mũtu, no harĩ gatũrũme arĩrutaganagĩria na mũtu ũrĩa angĩyendera. Hamwe na igongoona rĩu rĩa mũtu nĩarĩrutanagĩria na rita ithatũ cia maguta ma mĩtamaiyũ. Mũthenya wa thigũkũ ya karũũgamo ka mweri arĩrutaga gateegwa na tũtũrũme tũtandatũ na ndũrũme ĩmwe, itarĩ na kaũũgũ. Harĩ o gateegwa na o ndũrũme arĩrutanagĩria na kiro ikũmi na mũgwanja na nuthu cia mũtu. No nĩ ũndũ wa o gatũrũme arĩrutaga mũtu ũrĩa angĩyendera kũruta. Igongoona rĩothe rĩa mũtu rĩrĩrutanagĩrio rita ithatũ cia maguta ma mĩtamaiyũ. Mũnene arĩtoonyagĩra kanyũmba ga kĩhingoinĩ kĩu, na akiuma akoimĩra njĩra o ĩyo ookĩire. “Na rĩĩrĩ, rĩrĩa andũ megũthiĩ gũthaathaiya MWATHANI thigũkũinĩ o yothe, arĩa marĩtoonyagĩra kĩhingo kĩa na rũgongo, mariumagĩra kĩhingo kĩa na kĩanda. Nao arĩa marĩtoonyagĩra kĩhingo kĩa na kĩanda makoimĩra kĩa na rũgongo. Gũtirĩ mũndũ ũriumagĩra kĩhingo kĩrĩa atoonyeire, arĩthiaga na mbere o arũngĩrĩirie. Mũnene arĩtoonyanagia na andũ na akoimania nao. Mĩthenya ya magongoona na ya thigũkũ, iheeo cia mũtu irĩkoragwo irĩ kiro ikũmi na mũgwanja na nuthu harĩ o gateegwa na kiro ikũmi na mũgwanja na nuthu harĩ o gatũrũme. No mũndũ arĩrutaga o kĩrĩa angĩyendera harĩ o gatũrũme. Rita ithatũ cia maguta ma mĩtamaiyũ nĩcio irĩrutagwo hamwe na igongoona rĩa mũtu. “Rĩrĩa mũnene ekwenda kũrutĩra MWATHANI igongoona rĩa kwĩyendera, rĩrĩ igongoona rĩa njino kana rĩa thaayũ, nĩarĩhingũragĩrwo kĩhingo kĩa mwena wa irathĩro. Naake arĩrutaga igongoona rĩake o ta ũrĩa arutaga mũthenya wa Thabatũ. Arĩĩkia kuuma, kĩhingo kĩu gĩkahĩngwo.” Igongoona rĩa mũthenya o mũthenya MWATHANI ekuuga atĩrĩ, “Gatũrũme ka mwaka ũmwe gatarĩ na kaũũgũ nĩko ndĩrutagĩrwo ta igongoona rĩa njino, o rũũciinĩ mĩthenya yothe. Karĩrutanagĩrio na igongoona rĩa mũtu rĩa kiro igĩrĩ na rita ĩmwe ya maguta ma mĩtamaiyũ ma gũtukanio na mũtu ũcio, rũũciinĩ o rũũciinĩ. Ũcio nĩguo Watho wa igongoona rĩu rĩrutagĩrwo MWATHANI, ũrĩa ũrĩrũmagĩrĩrwo nginya tene na tene. Gatũrũme, mũtu, o na maguta ma mĩtamaiyũ, irĩrutagwo o rũũciinĩ nginya tene na tene.” Mũnene na ithaka MWATHANI Mwene Hinya Wothe ekuuga atĩrĩ, “Mũnene ũrĩa ũrathana angĩatũrĩra ũmwe wa ciana ciake gĩthaka gĩake ta kĩheeo, gĩthaka kĩu kĩrĩtuĩkaga kĩa mwana ũcio na mũciĩ wake.  No angĩatũrĩra ĩmwe ya ndungata ciake gĩthaka ta kĩheeo, ndungata ĩyo ĩrĩkĩhũthagĩra o nginya Mwaka wa Njookio, thuutha ũcio gĩgacookerio mũnene. Gĩthaka kĩu nĩ kĩa mũnene, na no we na aariũ aake mangĩrigia nakĩo tene na tene. Na rĩĩrĩ, mũnene ũrĩa ũrathana ndakaanatuunye mũndũ o wothe igai rĩake. Arĩgayagĩra aariũ aake o kuuma gĩthakainĩ kĩrĩa kĩrĩ gĩake. Ndarĩ hingo aagĩrĩirwo nĩkũhinyĩrĩria andũ aakwa na ũndũ wa kwĩyoera ithaka ciao.” Mariiko ma Hekaarũ Thuutha ũcio, mũndũ ũcio agĩcooka akĩndwara kĩhingoinĩ gĩa tũnyũmba tũrĩa twang'etheire mwena wa na rũgongo tũrĩa twarĩ hakuhĩ na kĩhingo kĩa na kĩanda wa kĩhaaro kĩa na thĩiniĩ. Tũnyũmba tũu nĩtuo tũnyũmba tũrĩa tũtheru twakũhũthĩrwo nĩ athĩnjĩri Ngai. Agĩcooka akĩnyonereria handũ mwena wa na ithũĩro wa tũnyũmba tũu. Akĩnjĩĩra atĩrĩ, “Haaha nĩ ho athĩnjĩri Ngai marĩtherũkagĩria nyama iria irutĩĩtwo cia magongoona ma meehia o na ma kũrĩhĩra meehia. Na no ho marĩkandagĩra maruta ma mũtu. Gũtirĩ kĩndũ o na kĩmwe kĩrĩa kĩamũre kĩrĩtwaragwo kĩhaaroinĩ kĩa na nja gĩtikahuutie andũ kĩmatue aamũre.” -Agĩcooka akĩndwara kĩhaaroinĩ kĩa na nja. Akĩhĩtũkĩria koonainĩ ciothe inya ciakĩo akĩnyonagia atĩ o koona yarĩ na kahaaro kairigĩre ka ũraihu wa mita mĩrongo ĩĩrĩ na mita ikũmi na ithaano wariĩ. O kahaaro gaathiũrũrũkĩirio na rũthingo rwa mahiga na kaarĩ na mariiko maakĩĩtwo rũthingoinĩ rũu. Agĩkĩnjĩĩra atĩrĩ, “Macio nĩ mariiko kũrĩa andũ arĩa matungataga thĩinĩ wa Hekaarũ marĩtherũkagĩria magongoona marĩa andũ marĩrutaga.”