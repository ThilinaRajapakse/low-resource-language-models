 Amisiri gũtharĩkĩra Juda (Atha .-) Na rĩĩrĩ, rĩrĩa ũthamaki wa Rehoboamu wehandire wega agĩĩkinyĩra ta mũthamaki we hamwe na Aisiraeli oothe magĩtiganĩria watho wa MWATHANI. Na rĩĩrĩ, mwaka wa ĩtaano wa ũthamaki wa Rehoboamu, MWATHANI akĩmũherithia nĩ ũndũ wa kũrema. Hĩndĩ ĩyo Shishaka mũthamaki wa Misiri agĩtharĩkĩra itũũra rĩa Jerusalemu. Aarĩtharĩkĩire e na ngaari cia mbarathi ngiri ĩmwe na magana meerĩ (,), na thigari ngiri mĩrongo ĩtandatũ (,) thigari cia mbarathi. Thigari irĩa ciamũteithagĩrĩria cioimĩĩte Libia, Sukiimu, Ethiopia na citingĩatarĩkire nĩ kũingĩha. Naake Shishaka akĩĩnyiitĩra matũũra marĩa maarĩ mairigĩre na thingo cia hinya ma Juda, o na agĩthiĩ na mbere o nginya Jerusalemu. Na rĩĩrĩ, Mũnabii Shamaia agĩthiĩ Rehoboamu o na anene a Juda kũu Jerusalemu kũrĩa meehithĩĩte Shishaka akĩmeera atĩrĩ, “MWATHANI aramwĩra atĩrĩ, ‘Tondũ nĩmũũndiganĩirie, nĩkĩo o na niĩ ndĩmũtiganĩirie mũhũũrwo nĩ Shishaka.’ ” Naake mũthamaki na anene oothe magĩĩtĩkĩra meehia maao, makiuga atĩrĩ, “MWATHANI eekĩĩte ũrĩa kwagĩrĩire.” Rĩrĩa MWATHANI oonire atĩ nĩmerira meehia maao, akĩarĩria Shemaia rĩngĩ akĩmwĩra atĩrĩ, “Tondũ nĩmerirĩĩte meehia maao, ndikũmaniina; o na Shishaka angĩmatharĩkĩra gũtirĩ ũũru mangĩona. Nĩnjehereirie Jerusalemu maraakara maakwa, no Shishaka nĩekũmatooria, nĩguo mamenye gũkũũrana ũhoro wa kũndungatĩra na gũtungatĩra athamaki a gũũkũ thĩ.”  Naake Shishaka mũthamaki wa Misiri agĩtharĩkĩra itũũra rĩa Jerusalemu, agĩgĩkuua mũthiithũ wothe wa Hekaarũ o na mũthiithũ wa nyũmba ya mũthamaki. Ningĩ agĩkuua ngo cia thahabu iria mũthamaki Solomoni aathondekithĩĩtie. Naake mũthamaki Rehoboamu agĩcooka agĩthondekithia ngo ingĩ cia gĩcango, agĩcinengera arangĩri arĩa maarangagĩra mũrango wa nyũmba ya mũthamaki. Na rĩĩrĩ, o hĩndĩ ciothe mũthamaki agĩthiĩ Hekaarũinĩ arangĩri acio maakuaga ngo icio, magacooka magacicookia kanyũmbainĩ karĩa gaikaragwo nĩ arangĩri. Naake Rehoboamu akĩĩnyiihia, akĩhe MWATHANI gĩtĩĩo, naake MWATHANI agĩtiga kũmũraakarĩra, agĩkĩaga kũmũniina o biũ. Namo maũndũ magĩikara magaacĩire kũu bũrũri wa Juda. Wathani wa Rehoboamu na njĩra nguhĩ Naake Rehoboamu agĩgĩthamaka Jerusalemu, agĩkindĩra ũthamaki wake. Naake aambĩrĩirie gũthamaka arĩ wa mĩaka mĩrongo ĩna na ũmwe na agĩthamaka mĩaka ikũmi na mũgwanja kũu Jerusalemu. Itũũra rĩu rĩa Jerusalemu nĩrĩo MWATHANI aathuurĩĩte gatagatĩinĩ ka matũũra moothe nĩguo andũ mamũthaathayagĩrie kuo. Nyina wa Rehoboamu eetagwo Naama, mũtumia woimĩĩte bũrũri wa Aamoni. Naake Rehoboamu agĩĩka maũndũ maingĩ marĩa mataakenagia Ngai, nĩũndũ ndaigana gũcaria uuge wa Ngai. Na rĩĩrĩ, ciĩko iria Rehoboamu eekire, kuuma kĩambĩrĩria nginya kĩrĩĩkĩo o na maũndũ ma mũciĩ wake maandĩkĩĩtwo Ibukuinĩ rĩa Hisitoria ya Mũnabii Shemaia, o na rĩa Mũnabii Ido. Na rĩĩrĩ, Rehoboamu na Jeroboamu maatũire marũaga hĩndĩ ndaaya. Naake Rehoboamu agĩkua, agĩthikwo o kũu itũũrainĩ rĩa Daudi. Naake Abija mũũrũwe agĩthamaka ithenya rĩake.