 Gũkaanio ũhoro wa mĩhianano  Aariũ na aarĩ a Ithe witũ, ngwenda mũririkane ũrĩa gwatuĩkĩkire kũrĩ maithe maitũ arĩa maatwaranĩĩte na Musa. Oothe maamenyagĩrĩrwo nĩ itu na oothe nĩmaaringire Iria Ituune. Oothe maahaanire ta maabatithirio marĩ ituinĩ, na marĩ iriainĩ magĩtuĩka arũmĩrĩri a Musa.  Ningĩ oothe maarĩaga irio cia kĩĩroho o ro imwe,  na maanyuaga maaĩ ma kĩĩroho o ro mamwe. Maanyuaga kuuma ihigainĩ rĩa kĩĩroho rĩrĩa rĩamarũmagĩrĩra, narĩo ihiga rĩu rĩarĩ Kristũ we mwene.  No o na kũrĩ ũguo-rĩ, aingĩ aao matiakenirie Ngai, na kwoguo nĩmaaniinĩirwo werũinĩ.  Maũndũ macio meekĩkire nĩguo matuĩke kĩonereria giitũ, me ma gũtũkaania tũtigaatuĩke andũ a kwĩrirĩria maũndũ marĩa mooru, ta ũrĩa amwe aao meerirĩirie,  O na ningĩ tũtigatuĩke ahooi mĩhianano ta ũrĩa amwe aao maahaanaga, ta ũrĩa kwandĩkĩĩtwo atĩrĩ, “Andũ nĩmaikarire thĩ kũrĩa na kũnyua, magĩcooka magĩũkĩra kũina.”  O na rekeei tũtige kũhũũra ũmaraaya ta ũrĩa amwe aao meekire, na nĩ ũndũ ũcio magĩkua andũ ngiri mĩrongo ĩĩrĩ na ithatũ mũthenya o ũmwe.  O na tũtikaagerie Kristũ#. Kristũ: Maandĩko mamwe moigaga “Mwathani.” ta ũrĩa amwe aao maamũgeririe nao makĩniinwo nĩ nyoka.  O na tũtiagĩrĩirwo nĩgũteta ta ũrĩa amwe aao maatetire nao makĩniinwo nĩ Mũniinani. Maũndũ macio meekĩkire kũrĩ o nĩ geetha matuĩke kĩonereria kũrĩ arĩa angĩ, na tũkĩandĩkĩrwo marĩ ma gũtũtaara ithuĩ tũkinyĩrĩirwo nĩ mũthia wa mahinda wa maya. Mũndũ ũrĩa ũgwĩciiria atĩ nĩarũũgamĩĩte wega nĩemenyerere ndakaae kũgũa. Maũndũ marĩa mũgereetio namo kinya rĩu no marĩa makoragĩrĩra andũ. No rĩĩrĩ, Ngai nĩaigaga ciĩranĩro ciake, na ndarĩ hĩndĩ akaareka magerio makĩrie hinya ũrĩa mwĩ naguo; hĩndĩ ĩrĩa kwagĩa magerio, nĩarĩmũheaga hinya nĩguo mũndũ akahota kũmeetiiria na kũmoomĩrĩria. Kwoguo, eendwa aakwa, tigaai ũhoro wa kũhooya mĩhianano. Ndĩramwarĩria ta arĩ andũ agima ndĩraarĩria; nĩ ũndũ ũcio no mũkĩĩmenyere ũrĩa ndĩrenda kuuga.  Gĩkombe gĩa kĩraathimo, na nokĩo tũcookagĩria Ngai ngaatho nakĩo, rĩrĩa tũgũkĩnyua-rĩ, githĩ tũtinyuanagĩra ithuothe thakame ya Kristũ? Mũgate ũrĩa twenyũranga-rĩ, rĩrĩa tũkũwenyũra githĩ tũtirĩanagĩra mwĩrĩ wa Kristũ? O na angĩkorwo tũrĩ aingĩ, ithuothe tũrĩ mwĩrĩ ũmwe, tondũ mũgate nĩ ũmwe, na nĩguo ithuothe tũrĩaga.  Tamwĩciiriei ũhoro wa andũ a Isiraeli; githĩ arĩa maarĩaga kĩrĩa kĩrutĩĩtwo kĩa igongoona matianyiitanagĩra wĩra wa kĩgongoonainĩ wa gũtungatĩra Ngai? Ndĩrakĩenda kuuga atĩa? Kaĩ hiihi ndĩroiga atĩ kĩrĩa kĩrutagĩrwo mĩhianano kĩrĩ ũndũ kiugĩĩte? Kana mũhianano ũrĩ ũndũ uugĩĩte?  Aaca! Ndĩrenda kuuga atĩ kĩrĩa ĩrutagĩrwo kĩrutagĩrwo ngoma no ti Ngai ũrĩa wa ma, na ndikwenda inyuĩ mũtuĩke a ngwatanĩro na ngoma. Mũtingĩnyuĩra gĩkombe kĩa Mwathani na mũnyuĩre kĩa ngoma, o na mũtingĩrĩĩra meethainĩ ya Mwathani na mũrĩĩre ya ngoma.  Kaĩ tũkwenda Mwathani aigue ũiru? Kana tũragĩciiria atĩ tũrĩ na hinya kũmũkĩra?  “Maũndũ moothe nĩmeetĩkĩrĩĩtio,” no kaĩ ti maũndũ moothe marĩ meega-ĩ! “Maũndũ moothe nĩmeetĩkĩrĩĩtio,” no kaĩ ti moothe marĩ uumithio-ĩ! Mũndũ ndagaacarie kwĩguna we mwene, no nĩacarie wega wa arĩa angĩ. Kĩrĩa gĩothe kĩendagio ndũũnyũ ya nyama no mũrĩe, na mũtikoorie kĩũria o na kĩmwe kũringana na thamiri yanyu.  Tondũ nĩkwandĩkĩĩtwo atĩrĩ, “Thĩ yothe nĩ ya Mwathani, na indo ciothe iria irĩ kuo no ciake.” Mũngĩĩtĩrwo irio nĩ mũndũ ũtarĩ mwĩtĩkia na mũigue atĩ nĩmũkwenda gũthiĩ kũrĩanĩra naake-rĩ, thiĩi mũrĩe kĩndũ o gĩothe kĩrĩa mũngĩheeo mũtekũũria ciũria kũringana na thamiri cianyu. No hĩndĩ ĩyo mũraarĩa mũndũ angĩmwĩra atĩrĩ, “Irio ici irutĩirwo mĩhianano,” hĩndĩ ĩyo mũtigacirĩe nĩ ũndũ wa ũcio wamwĩra, o na ningĩ nĩ ũndũ wa thamiri. Hĩndĩ ĩrĩa ndoiga ũhoro wa thamiri, ndiroiga ũhoro wa thamiri yaku, no nĩ ya mũndũ ũcio ũngĩ. No mũndũ ũngĩ ahota kũũria atĩrĩ, “Gĩtũmi kĩa thamiri yakwa gwathĩkĩra wendi wa thamiri ya mũndũ ũngĩ nĩ kĩĩ? Angĩkorwo niĩ nĩngũcookeria Ngai ngaatho nĩ ũndũ wa kĩrĩa ndĩraarĩa-rĩ, nĩ kĩĩ gĩgũgĩtũma mũndũ anjambie nĩ ũndũ wa irio icio ndĩracookia ngaatho nĩ ũndũ wacio?” Angĩkorwo nĩkũrĩa, kũnyua o na kana gwĩka ũndũ ũngĩ o wothe-rĩ, ĩkaagaai ũndũ ũcio nĩ ũndũ wa kũgoocithia Ngai. Ikaragaai na mĩikarĩre mĩega mũtikaae gũtuĩka mũhĩnga kũrĩ Ayahudi kana andũ a Ndũũrĩrĩ, o na kana kanitha wa Ngai. Ĩkagaai ta ũrĩa na niĩ njĩkaga; ngeragia gũkenia andũ oothe na njĩra ciothe, ngĩcaragia wega wa andũ oothe handũ ha gũcaria wega wakwa niĩ mwene nĩguo makaahonoka.