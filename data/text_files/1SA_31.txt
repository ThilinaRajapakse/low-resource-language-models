 Saũlũ na aariũ aake gũkua (Maũ .-) Na rĩĩrĩ, Afilisiti magĩkĩhũũrana na Isiraeli kĩrĩmainĩ kĩa Giliboa. Nao andũ aingĩ mũno a Isiraeli makĩũragĩrwo kuo. Andũ acio angĩ makĩũra, o hamwe na Saũlũ na aariũ aake. Nao Afilisiti makĩmateng'eria na makĩũraga aariũ a Saũlũ, Jonathani, Abinadabu na Malikishua. Nayo mbaara ĩgĩkĩũmĩra Saũlũ mũno, naake akĩrathwo na mĩguĩ nĩ thũ ciake, agĩtiihio mũno. Saũlũ agĩkĩĩra mwanake ũrĩa wamũkuuagĩra indo ciake cia mbaara atĩrĩ, “Comora rũhiũ rwaku rwa njora ũnjũrage, nĩ geetha andũ aya matatĩĩĩte Ngai matigooke manguucanĩrie manjũrage.” No rĩĩrĩ, mwanake ũcio akĩigua guoya mũno gwĩka ũguo. Kwoguo Saũlũ akĩoya rũhiũ rwake rwa njora akĩrũgwĩra. Mwanake ũcio wamũkuuagĩra indo ciake cia mbaara oona atĩ Saũlũ nĩakua, o naake akĩĩgũithĩria rũhiũ rwake rwa njora, agĩkua hamwe na Saũlũ. Ũguo nĩguo Saũlũ, aariũ aake atatũ, mũmũkuuĩri indo ciake cia mbaara, na thigari ciake ciothe maakuire mũthenya ũcio. Rĩrĩa Aisiraeli arĩa maarĩ mwena ũũrĩa ũngĩ wa gĩtuamba kĩa Jezireeli o na arĩa maarĩ mwena wa irathĩro wa rũũĩ rwa Jorodani maiguire atĩ mbũtũ ya ita ya Isiraeli nĩyora, na atĩ Saũlũ na aariũ aake nĩmaakua, magĩtiganĩria matũũra maao, makĩũra. Nao Afilisiti magĩthiĩ magĩikara matũũrainĩ macio. Mũthenya ũrĩa warũmĩrĩire, Afilisiti magĩthiĩ kũũngania indo iria ciatigĩĩtwo nĩ andũ arĩa mooragĩĩtwo. Nao makĩona ciimba cia Saũlũ na aariũ aake atatũ igwĩte kũu kĩrĩmainĩ kĩa Giliboa. Magĩgĩtinia mũtwe wa Saũlũ na makĩmwaũra nguo ciake cia mbaara. Magĩcooka magĩtũma andũ bũrũriinĩ wothe wa Afilisiti makamenyithanie ũhoro ũcio mwega kũrĩ ngai ciao cia mĩhianano o na kũrĩ andũ aao. Magĩcooka makĩiga indo ciake cia mbaara hekaarũinĩ ya Ashitorathu ngai yao, nakĩo kĩimba gĩake magĩgĩcuuria rũthingoinĩ rwa itũũra rĩa Bethi Shani. Rĩrĩa andũ a Jabeshi, itũũra rĩa Gileadi, maiguire ũrĩa Afilisiti meekĩĩte Saũlũ, andũ arĩa maarĩ njamba makĩraara magĩthiĩ na ũtukũ nginya magĩkinya Bethi Shani. Magĩcuurũria kĩimba gĩa Saũlũ na ciimba cia aariũ aake kuuma rũthingoinĩ, magĩcitwara Jabeshi, magĩcicinĩra kuo. Magĩcooka makĩoya mahĩndĩ maao makĩmathika rungu rwa mũtĩ wa mũbinde ũrĩa warĩ itũũrainĩ rĩu, na makĩĩhinga kũrĩa irio mĩthenya mũgwanja.