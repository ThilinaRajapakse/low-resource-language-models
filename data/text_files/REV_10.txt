 Mũraika na kabuku ga gĩkũnjo Ningĩ ngĩcooka ngĩona mũraika ũngĩ wĩ na hinya mũno agĩikũrũka akiuma igũrũ ahumbĩrĩĩtwo nĩ itu, na mũtweinĩ wake nĩhaarĩ na mũkũngambura; ũthiũ wake wahaanaga ta riũa, namo magũrũ maake maahaanaga ta itugĩ cia mwaki. Guokoinĩ gwake aarĩ na kabuku ga gĩkũnjo kahingũre. Kũgũrũ gwake kwa ũrĩo aagũkinyithĩĩtie iriainĩ, nakuo kwa ũmotho agagũkinyithia thĩ nyũmũ. Agĩcooka akĩanĩrĩra na mũgambo mũnene ta wa mũrũũthi ũkĩrarama, na arĩĩkia gwĩtana marurumĩ marĩa mũgwanja makĩgamba. Rĩrĩa marurumĩ macio mũgwanja maagambire ndarĩ hakuhĩ kwandĩka, no ngĩigua mũgambo woima na igũrũ ũkĩnjĩĩra atĩrĩ, “Ũhoro ũrĩa waheanwo nĩ marurumĩ macio mũgwanja ũige wĩ hitho; ndũkawandĩke!”  Naake mũraika ũrĩa ndooneete arũũgamĩĩte kũgũrũ kũmwe kwĩ iriainĩ na kũrĩa kũngĩ kwĩ thĩ nyũmũ akĩoya guoko gwake kwa ũrĩo na igũrũ akĩĩhĩta na Ngai ũrĩa ũtũũraga muoyo kinya tene na tene, ũrĩa wombire igũrũ na thĩ na iria na indo ciothe iria ikoragwo kuo guothe. Mũraika ũcio akiuga atĩrĩ, “Hatirĩ na ihinda rĩngĩ rĩa gweterera! Rĩrĩa mũraika wa mũgwanja arĩhuuha karumbeeta hĩndĩ ĩyo hitho ya Ngai nĩrĩhinga o ta ũrĩa eerire anabii, ndungata ciake.”  Ningĩ mũgambo ũrĩa ndaiguĩte kuuma igũrũ ũkĩnjarĩria, ũkĩnjĩĩra rĩngĩ atĩrĩ, “Thiĩ woe kabuku kaarĩa ga gĩkũnjo kahingũre ke guokoinĩ kwa mũraika ũcio ũrũũgamĩĩte iriainĩ na thĩ nyũmũ.” Ngĩgĩthiĩ harĩ mũraika ũcio ngĩmwĩra anengere kabuku kau ga gĩkũnjo, naake akĩnjĩĩra atĩrĩ, “Kooe ũkarĩe; nĩgekũrũrĩra nda yaku, no ge kanua gegũkorwo ke na mũrĩo ta ũũkĩ.” Ngĩkĩoya kabuku kau ga gĩkũnjo kuuma guokoinĩ kwa mũraika ũcio ngĩkarĩa, nako ge kanua kaarĩ na mũrĩo ta ũũkĩ, no ndakameria gakĩndũrĩra. Ngĩcooka ngĩĩrwo atĩrĩ, “No mũhaka ũrathe rĩngĩ ũhoro wa Ngai ũkoniĩ ndũũrĩrĩ nyingĩ, iruka nyingĩ, thiomi nyingĩ, na athamaki aingĩ.”