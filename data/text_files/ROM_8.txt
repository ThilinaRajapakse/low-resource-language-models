 Mũtũũrĩre wa kĩĩroho Tondũ ũcio rĩu arĩa me thĩinĩ wa Kristũ Jesũ matingĩcooka gũtuĩrwo. Nĩ ũndũ-rĩ, watho wa Roho ũrĩa ũtũmaga tũtũũre muoyo thĩinĩ wa Kristũ Jesũ, nĩũnjohoreete#. Nĩũnjohoreete: Maandĩko mamwe moigaga; nĩũtuohoreete. kuuma wathoinĩ wa meehia na gĩkuũ. Nĩ gũkorwo Ngai nĩekire ũrĩa Watho ũtangĩahotire gwĩka nĩ ũndũ wa kwagithio hinya nĩ mwĩrĩ. Ngai nĩatũmire Mũũriũ ooke gũũkũ thĩ e na mwĩrĩ ũhaana ta mwĩrĩ ũyũ witũ ũrĩa wĩhagia nĩ ũndũ wa meehia ma andũ, naake e na mwĩrĩ ũcio agĩtooria meehia. Ngai eekire ũguo nĩ geetha ũhoro wa Watho ũhingio thĩinĩ witũ, ithuĩ arĩa tũtũũraga na hinya wa Roho no ti wa mwĩrĩ. Nĩ ũndũ-rĩ, arĩa maathagwo nĩ mwĩrĩ meciiragia o ũhoro wa mwĩrĩ, no arĩa maathagwo nĩ Roho meciiragia o maũndũ ma Roho. Gwathwo nĩ mwĩrĩ kũreehage gĩkuũ, no gwathwo nĩ Roho kũreehage muoyo na thaayũ. Mũndũ ũrĩa wathagwo nĩ mwĩrĩ arĩ ũthũ na Ngai tondũ ndaathĩkagĩra watho wa Ngai, o na ndangĩhota kũwathĩkĩra. Arĩa maathĩkagĩra mĩĩrĩ yao, matingĩhota gũkenia Ngai. No inyuĩ mũtiathagwo nĩ mĩĩrĩ yanyu, mwathagwo nĩ Roho, angĩkorwo ti itherũ Roho wa Ngai atũũraga thĩinĩ wanyu. Ũrĩa wothe ũtarĩ na Roho wa Kristũ ũcio ti wake. Angĩkorwo Kristũ atũũraga thĩinĩ wanyu, maroho maanyu me muoyo#. Maroho maanyu me muoyo: Kana; Roho nĩ muoyo wanyu. nĩ tondũ nĩmũiguithanĩĩtio na Ngai, o na gũtuĩka mĩĩrĩ yanyu nĩrĩkua nĩ ũndũ wa meehia.  Angĩkorwo Roho wa Ngai, ũrĩa wariũkirie Jesũ akiuma kũrĩ akuũ atũũraga thĩinĩ wanyu-rĩ, ũcio wariũkirie Kristũ Jesũ nĩakaahe mĩĩrĩ ĩyo yanyu ĩkuaga muoyo nĩ ũndũ wa Roho ũcio wake ũtũũraga thĩinĩ wanyu. Kwoguo aariũ na aarĩ a Ithe witũ, twĩ na thiirĩ no ti wa atĩ tũtũũre twathagwo nĩ mĩĩrĩ iitũ. Nĩ gũkorwo mwatũũra mwathagwo nĩ mwĩrĩ, no mũgaakua, no mũngĩniina ciĩko cianyu cia meehia mũteithĩĩtio nĩ Roho, nĩmũgaatũũra muoyo. Arĩa oothe matongoragio nĩ Roho wa Ngai nĩ ciana cia Ngai.  Tondũ mũtiaheirwo Roho wa kũmũtua ngombo mwĩtigagĩre, no mwaheirwo Roho wa kũmũtua ciana cia Ngai. Hinya wa Roho ũcio nĩguo ũtũhotithagia gũkaĩra Ngai tũkoiga, “Awa! Baaba!” Roho ũcio nĩ mũira hamwe na maroho maitũ atĩ tũrĩ ciana cia Ngai. Tondũ tũkĩrĩ ciana ciake-rĩ, tũrĩ agai a iraathimo ciothe iria aigĩire andũ aake, na no tũkaagaya hamwe na Kristũ kĩrĩa Ngai atũire amũigĩire, nĩ ũndũ angĩkorwo nĩtũgũthĩĩnio hamwe na Kristũ, nĩtũkaagaya riiri wake o naguo. Riiri wa thuuthainĩ Nguona atĩ mathĩĩna marĩa tũrona rĩu, matingĩhota kũgerekanio o na haniini na riiri ũrĩa tũkaaguũrĩrio. Indo ciothe iria ciombirwo nĩcitheethũkaga cietereire rĩrĩa Ngai akaaguũranĩria ciana ciake.  Nĩ ũndũ indo ciothe iria ciombirwo ciathĩrĩirwo ituĩke ta itarĩ kĩene, no ti ũndũ wa kwenda gwacio, nĩkwenda kwa Ngai. No rĩĩrĩ, nĩharĩ na kĩĩrĩgĩrĩro atĩ mũthenya ũmwe nĩikoohorwo ciume ũkomboinĩ wa kũbutha, ituĩke cia kũgaya riiri ũrĩa ũrĩ wa ciana cia Ngai. Nĩtũũĩ atĩ o nginya rĩu ciũmbe ciothe itũũraga icaayaga i na ruwo rũnene o ta rwa mũtumia akĩheeo.  Na rĩĩrĩ, to indo ciothe iria ciombirwo icaayaga, no o na ithuĩ arĩa tũheetwo Roho arĩ ta kĩheeo kĩa mbere kĩa iheeo cia Ngai, nĩtũcaayaga ngoroinĩ ciitũ twetereire gũtuuo ciana cia Ngai,#. Gũtuuo ciana cia Ngai: Maandĩko mamwe matirĩ “gũtuuo ciana cia Ngai.” na gũkũũrwo kũna kuuma ũkomboinĩ. Nĩ gũkorwo twahonokirio nĩ ũndũ wa kĩĩrĩgĩrĩro kĩu; no rĩĩrĩ, angĩkorwo nĩtũrona kĩrĩa twĩrĩgĩrĩire-rĩ, kĩu gĩtikĩrĩ kĩĩrĩgĩrĩro. Tondũ-rĩ, nũũ wĩrĩgagĩrĩra kĩrĩa arona? Angĩkorwo twĩrĩgĩrĩire kĩrĩa tũtarona, nĩtũgĩgĩeterere tũkirĩrĩirie. O ũndũ ũmwe Roho naake nĩatũteithagia wonjeinĩ witũ, nĩ ũndũ tũtiũĩ ũrĩa twagĩrĩirwo nĩkũhooya Ngai. Roho we mwene nĩ we ũtũthaithanagĩrĩra, e na mũcaayo ũtangĩgweteka. Naake Ngai, ũrĩa wonaga ngoro ciitũ thĩinĩ, nĩoĩ meciiria ma Roho, nĩ ũndũ Roho nĩ we ũthaithanagĩrĩra atheru harĩ Ngai kũringana na wendi wa Ngai. Ningĩ nĩtũũĩ atĩ maũndũ moothe nĩmathiaga wega#. Maũndũ moothe nĩmathiaga wega: Maandĩko mamwe moigaga “maũndũinĩ moothe Ngai nĩekaga wega arĩa mamwendeete.” harĩ arĩa meendeete Ngai, o arĩa eĩtĩire kũringana na ũrĩa we eendeete. Nĩ gũkorwo arĩa Ngai aathuurire o tene nĩamaamũrire mahaane ta Mũũrũwe, nĩ geetha Mũũrũwe atuĩke irigithaathi harĩ ciana nyingĩ cia ithe ũmwe. Kwoguo acio Ngai aamũrire, nĩ o eetire, nao acio eetire nĩagĩire ũiguano nao na akĩmagoocithia. Wendo wa Ngai thĩinĩ wa Kristũ Jesũ Maũndũinĩ macio moothe-rĩ, tũkiuge atĩa? Angĩkorwo Ngai arĩ mwena witũ-rĩ, nũũ ũngĩkĩrũa na ithuĩ? Ngai ũcio ũtaigana gũcaaĩra Mũrũ wake tiga o kũmũruta aamũrutire nĩ ũndũ witũ ithuothe, no akĩage gũtũhe indo iria ingĩ ciothe? Nũũ ũngĩona ũndũ wagũthitangĩra andũ arĩa Ngai athuurĩĩte? Ngai we mwene nĩamatuĩte athingu! Nũũ ũngĩkĩmatuĩra? Nĩ Kristũ Jesũ ũrĩa wakuire na agĩcooka akĩriũka akiuma kũrĩ akuũ, na rĩu aikaire guokoinĩ kwa ũrĩo kwa Ngai agĩtũthaithanĩrĩra? Nũũ ũngĩtũtigithania na wendo wa Kristũ? Nĩ mathĩĩna, kana kĩeha, kana kũnyariirwo, kana ng'aragu, kana njaga, kana ũgwati, kana kũũragwo?  O ta ũrĩa kwandĩkĩĩtwo atĩrĩ: “Tũrĩ ũgwatiinĩ wa kũũragwo hĩndĩ ciothe nĩ ũndũ waku; tũgagĩĩkagwo o ta ng'ondu iratwarwo gĩthĩnjĩroinĩ.” No rĩĩrĩ, maũndũinĩ macio moothe ithuĩ nĩtũtooranĩĩtie biũ nĩ ũndũ wa ũcio watwendire! Nĩ gũkorwo ndĩ na ma atĩ gũtirĩ ũndũ ũngĩtũtigithania na wendo wake: ti gĩkuũ kana muoyo; ti araika kana aathani arĩa angĩ a kũũrĩa igũrũ kana maahinya; ti maũndũ marĩa me kuo rĩu kana marĩa magooka; ti indo iria irĩ kũũrĩa igũrũ kana iria irĩ thĩ kũrĩa kũriku mũno. Gũtirĩ kĩndũ o na kĩmwe kĩa iria ciombirwo, kĩngĩtũtigithania na wendo wa Ngai ũrĩa Kristũ Jesũ Mwathani witũ atũmĩĩte tũgĩe naguo.