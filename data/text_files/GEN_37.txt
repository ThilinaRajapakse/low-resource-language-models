 Josefu na aariũ a ithe Jakubu nĩathiire na mbere gũtũũra bũrũriinĩ wa Kanaani ũrĩa ithe aathaamĩire, na rũũrũ nĩruo rũgano rwa mũciĩ wa Jakubu. Josefu e mũndũ wa mĩaka ikũmi na mũgwanja aarĩithagia ng'ondu na mbũri cia ithe e hamwe na aariũ a ithe, na aariũ a atumia a kũigwo a ithe, nĩ o Biliha na Zilipa. Na rĩĩrĩ, Josefu nĩacuukaga aariũ a ithe meeka ũũru. Na rĩĩrĩ, Jakubu nĩendeete Josefu makĩria ma ũrĩa eendeete aariũ acio angĩ aake, tondũ aamũciarĩĩte e mũkũrũ. Nĩamũtumĩire nguo ndaaya ng'emie. No rĩĩrĩ, aariũ a ithe moona atĩ ithe nĩendeete Josefu makĩria ma ũrĩa aameendeete, nĩmaathũũrire Josefu ũguo atĩ matiamwaragĩria wega. Hĩndĩ ĩmwe Josefu nĩarootire, na akĩĩra aariũ a ithe kĩrooto kĩu, nao magĩkĩrĩrĩria kũmũthũũra. Aameerire atĩrĩ, “Tathikĩrĩriai ũrĩa ndĩrarootire: ithuothe tũroohaga itĩĩa cia ngano twĩ mũgũnda, na rĩĩrĩ, gĩtĩĩa gĩakwa kĩrarũũgama kĩĩhandĩĩte, nacio cianyu iragĩthiũrũrũkĩria irakĩinamĩrĩra.” Nao aariũ a ithe makĩmũũria atĩrĩ, “Ũgwĩciiria atĩ nĩũgũtuĩka mũthamaki ũtwathage?” Magĩkĩmũmena makĩria nĩ ũndũ wa irooto ciake, o na nĩ ũndũ wa ũrĩa aamacuukaga. Ningĩ Josefu nĩarootire rĩngĩ, naake akĩĩra aariũ a ithe kĩrooto kĩu. Aameerire atĩrĩ, “Ndĩrarootire, ndĩroona riũa, mweri, na njata ikũmi na ĩmwe inyinamĩrĩire.” O na nĩerire ithe kĩrooto kĩu na ithe akĩmũkũũma akĩmũũria atĩrĩ, “Kĩu nĩ kĩrooto kĩa mũthemba ũrĩkũ? Ũgwĩciiria atĩ maitũguo, aariũ a thooguo, o na niĩ tũgũũka tũkũinamĩrĩre?” Aariũ a ithe nĩmaamũiguĩrĩire ũiru, no ithe nĩaikarire agĩciiragia ũhoro ũcio wothe. Josefu kwendio na gũthiio naake Misiri Hĩndĩ ĩmwe aariũ a ithe na Josefu nĩmaathiĩte gũkuhĩ na Shekemu kũrĩithia mahiũ ma ithe. Jakubu akĩĩra Josefu atĩrĩ, “Nĩngwenda ũthiĩ Shekemu kũrĩa aariũ a thooguo mararĩithia.” Josefu akĩmũcookeria atĩrĩ, “Ĩĩ nĩngũthiĩ.” Ithe akĩmwĩra atĩrĩ, “Thiĩ ũkarore kana aariũ a thooguo marĩ o ro ho o wega o hamwe na mbũri; ũcooke ũũke ũnjĩĩre.” Kwoguo ithe akĩmũtũma kuuma gĩtuamba kĩa Heburoni. Josefu nĩakinyire Shekemu, na rĩrĩa oorũũraga kũu werũinĩ, mũndũ ũmwe akĩmuona akĩmũũria atĩrĩ, “Nĩ kĩĩ ũracaria?” Naake akĩmũcookeria atĩrĩ, “Ndĩracaria aariũ a baaba mararĩithia gũũkũ. No ũnjĩĩre kũrĩa marĩ?” Naake mũndũ ũcio akĩmũcookeria atĩrĩ, “Nĩmoimĩĩte gũũkũ. Njiguire makiuga atĩ megũthiĩ Dothani.” Kwoguo Josefu agĩthiĩ gũcaria aariũ a ithe, akĩmakora Dothani. Nao makĩmuona arĩ haraaya, na atanakinya harĩ o, magĩcookania ndundu mamũũrage. Maakĩĩranire atĩrĩ, “Ũrĩa mũrooti ũrĩa. Atĩrĩĩrĩ, rekeei tũmũũrage tũmũikie irima rĩmwe rĩa marima maya. Tũcooke tũthiĩ tuuge atĩ arĩirwo nĩ nyamũ ya gĩthaka, tũkĩone irooto ciake igaatuĩka atĩa.” Rĩrĩa Reubeni aiguire ũrĩa moigaga agĩkĩgeria kũmũhonokia, akĩmeera atĩrĩ, “Rekeei tũtige kũmũũraga. Mũikiei irima gũũkũ werũinĩ e muoyo.” Oigire ũguo o akĩenda kũmũhonokia acooke amũcookerie ithe. Josefu akinya harĩa aariũ a ithe maarĩ, makĩmũruta nguo yake ĩrĩa ndaaya ng'emie, magĩcooka makĩmuoya makĩmũikia irima rĩa gĩthima kĩahũĩte maaĩ. Na rĩĩrĩ, rĩrĩa maarĩaga makĩona gĩkundi kĩa Aishumaeli me rũgendoinĩ rwa kuuma Gileadi maroreete Misiri. Ngamĩĩra ciao nĩciakuuĩĩte indo nungi wega o hamwe na ũũkĩ wa manemane. Juda agĩkĩĩra aariũ a ithe atĩrĩ, “ Tũkuona uumithio ũrĩkũ, tworaga mũrũ wa baaba na twage kuumbũra? Rekeei tũmwendie kũrĩ Aishumaeli aya. Rekeei tũtige kũmũũraga amu we nĩ mũrũ wa baaba, na tũrĩ a mũthiimo ũmwe.” Aariũ a ithe nĩmaiguithanĩirie naake. Rĩrĩa ahũũri mbiacara a kuuma Midiani maahĩtũkagĩra hau, aariũ a ithe makĩmũguucia kuuma irima makĩmwendia kũrĩ Aishumaeli icunjĩ cia betha mĩrongo ĩĩrĩ, nao makĩmũkuua makĩmũtwara Misiri. Rĩrĩa Reubeni aacookire irimainĩ rĩa gĩthima agĩkora Josefu ndarĩ ho, agĩtembũranga nguo ciake nĩ ũndũ wa kĩeha. Agĩcooka kũrĩ aariũ a ithe akĩmooria atĩrĩ, “Niĩ ngũrora na kũ, na mwanake ndarĩ irimainĩ?” Nao magĩthĩnja mbũri, makĩrinda nguo ĩrĩa ya Josefu thakameinĩ ya mbũri ĩyo. Magĩcooka magĩtwarĩra ithe nguo ĩyo makĩmũũria atĩrĩ, “Nguo ĩno tũroonire-rĩ, hiihi nĩ ya mũũrũguo?” Nĩamĩmenyire na agĩkiuga atĩrĩ, “Ĩĩ ĩno nĩ nguo yake! Nyamũ ya gĩthaka nĩ yo ĩramũrĩire. Nĩ ma rĩu Josefu ndarĩ ho!” Jakubu nĩatembũrangire nguo ciake nĩ kĩeha, na akĩyoha nguo ya ikũnia njohero agĩcakaĩra mũũrũwe matukũ maingĩ. Ciana ciake ciothe cia aanake na cia airĩĩtu nĩciageririe kũmũũmĩrĩria, nowe akĩrega kũũmĩrĩrio agĩciĩra atĩrĩ, “Niĩ ngaikũrũka kũrĩa akuũ mathiaga o ngĩcakayagĩra mũrũ wakwa.” Kwoguo agĩthiĩ na mbere gũcakaĩra mũũrũwe Josefu. Na rĩĩrĩ, Amidiani makinya Misiri meendirie Josefu kũrĩ Potifaru, ũmwe wa atongoria a mũthamaki wa Misiri, warĩ mũnene wa arangĩri.