 MWATHANI kũhoota ndũũrĩrĩ  Nũũ ũrooka oimĩĩte itũũra rĩa Bozira rĩrĩa rĩrĩ bũrũri wa Edomu? Nũũ ũyũ ũrooka ehumbĩĩte nguo cia rangi mũtuune, na agathiĩ arĩ na hinya na ũhoti mũnene?  “Nĩ niĩ MWATHANI ũrĩa waragia ũhoro wa ũthingu na wĩ na hinya wa kũhonokania.” Nguo ciaku-rĩ, ironeka irĩ cia rangi mũtuune nĩkĩ? Ihaana cia mũndũ ũkũrangarangaga kĩhihĩroinĩ gĩa thabibũ nĩkĩ?   Nĩkũrangaranga ngũrangarangaga kĩhihĩroinĩ gĩa thabibũ ndĩ nyiiki. Gũtirĩ mũndũ o na ũmwe uuma ho no niĩ. Nangarangire ndũũrĩrĩ na maraakara na mang'ũrĩ, thakame yacio yagĩitĩkangĩra nguo ciakwa ciothe. Nĩ gũkorwo nĩnduĩte na ngoro atĩ nĩngwĩrĩhĩria na atĩ mwaka wa kũhonokia andũ aakwa nĩũrĩĩkĩĩtie gũkinya.  Atĩrĩĩrĩ, ndaroranga ndĩrona gũtiraarĩ o na ũmwe wa kũndeithia, ndĩrakĩmaka, no ndĩnoona wa kũũnyũmĩrĩria. Hĩndĩ ĩyo ndĩrakĩĩyũmĩrĩria, na mang'ũrĩ maakwa maranjĩkĩra hinya. Ndĩrakĩrangaranga ndũũrĩrĩ ndĩ na maraakara, irakĩnyua mang'ũrĩ maakwa irarĩĩo, na ndĩraitanga thakame yacio thĩ. Ũtugi wa MWATHANI harĩ Aisiraeli Nĩngũmenyithania mootugi ma MWATHANI, na ndĩmũgooce, nĩ ũndũ wa maũndũ moothe marĩa atwĩkĩire, o na nĩ ũndũ wa maũndũ meega na manene marĩa eekĩire nyũmba ya Isiraeli, kũringana na ũingĩ wa ũtugi na tha ciake. MWATHANI aroiga atĩrĩ, “Aya nĩ andũ aakwa, nĩ andũ matangĩĩheenia.” Agĩgĩtuĩka mũhonokia wao. Mathĩĩnainĩ maao moothe matiahonokagio nĩ mũraika, MWATHANI we mwene nĩ we wamahonokagia. Amaahonokagia nĩ ũrĩa aameendeete na aamaiguĩra tha, aatũire amarũũgamagia na amakuaga hĩndĩ ciothe. No rĩĩrĩ, nĩmaamũũkĩrĩire na makĩraakaria roho wake mũtheru, naake agĩkĩmahutaatĩra agĩtuĩka thũ yao na akĩrũa nao.   Nao magĩcooka kũririkana mahinda ma tene, matukũinĩ ma Musa, ndungata ya MWATHANI, makĩũria atĩrĩ, “Kaĩ ũrĩa wahonokirie atongoria a andũ aake kuuma iriainĩ akĩrĩ ha? MWATHANI ũrĩa waheire Musa roho wake akĩrĩ ha? -MWATHANI ũrĩa wekire maũndũ manene na hinya wake ahũthĩrĩĩte Musa, akĩgayũkania maaĩ ma iria, agĩtongoreria andũ aake maaĩinĩ macio mariku, nĩguo egĩĩre na igweta tene na tene, akĩrĩ ha?” Maatongoreetio nĩ MWATHANI magĩthiĩra kũu iriainĩ, na matiigana kũhĩngwo. Ta ũrĩa mahiũ matwaragwo ciandainĩ iria nduru, noguo MWATHANI aaheire andũ aake ũhuurũko. Aatongoririe andũ aake agĩkĩĩgĩĩra na igweta inene. Kũhooya, kũiguĩrwo tha, na gũteithio MWATHANI, ũrĩ kũu igũrũ, ikia maitho maaku na gũũkũ thĩ. Ũrĩ gĩikaroinĩ gĩaku gĩtheru na gĩkaru, tũrore. Atĩrĩĩrĩ, kaĩ ũtugi waku mũnene harĩ ithuĩ, ũkĩrĩ ha? Ũhoti waku naguo-rĩ, ũrĩ ha? Wendani na tha ciaku-rĩ, kaĩ ikĩrĩ ha? Ndũkaanatũtiganĩrie! Wee-rĩ, no we ithe witũ! O na Aburahamu angĩtũkaana, kana Isiraeli angiuga ndatũũĩ-rĩ, wee, MWATHANI, no we ithe witũ na Mũtũũkũri kuuma tene na tene. MWATHANI ũkĩrekeete tũregenyũke na ũkoomia ngoro ciitũ, tũgakĩaga gũcooka gũkũhe gĩtĩĩo nĩkĩ? Ririkana ndungata ciaku, o na rũũrĩrĩ rũrĩa arĩ ruo igai rĩaku, na ũtũcookerere. Andũ aaku atheru nĩmeegwatĩire gĩikaro gĩaku gĩtheru kwa ihinda, no rĩu, thũ ciitũ nĩikĩmomoreete. Kwa ihinda inene tũgĩkoreetwo tũhaana ta andũ matarĩ maathwo nĩ we, o ta andũ matarĩ meetanio na rĩĩtwa rĩaku.