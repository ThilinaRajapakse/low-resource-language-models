 Wĩra wa mũtũmwo na ihooto ciake Githĩ niĩ ndirĩ na wĩyathi? Githĩ niĩ ndirĩ mũtũmwo? Na githĩ ndionire Jesũ Mwathani witũ? Na githĩ inyuĩ mũtikĩrĩ maciaro ma wĩra wakwa ũrĩa ndutagĩra Mwathani? O na angĩkorwo arĩa angĩ no moige atĩ ndirĩ mũtũmwo-rĩ, inyuĩ mũtingiuga ũguo. Tondũ wa ũrĩa mwĩ thĩinĩ wa Mwathani inyuĩ nĩ inyuĩ rũũri rwa kuonania atĩ niĩ ndĩ mũtũmwo. Rĩrĩa andũ mangeria, ũũ nĩguo ndĩtetagĩra: Githĩ tũtiagĩrĩirwo nĩkũheagwo gĩa kũrĩa na kũnyua nĩ ũndũ wa wĩra witũ? Githĩ tũtirĩ na kĩhooto kĩa mũndũ gũtwaranaga na mũtumia wake ũrĩa wĩtĩkĩĩtie ng'endoinĩ ciitũ ta atũmwo arĩa angĩ na ta aariũ a nyina na Mwathani o na ta Petero? Kana no niĩ na Baranaba twagĩrĩirwo nĩkũruta wĩra nĩguo twĩyonere gĩa kũrĩa? Nĩ mũũthigari ũrĩkũ ũthiaga mbaara na akeerĩha we mwene? Nĩ mũrĩmi ũrĩkũ ũhandaga mũgũnda wa mĩthabibũ na ndarĩe matunda maayo? Ningĩ nĩ mũrĩithi ũrĩkũ ũrĩithagia mahiũ na ndanyue iria rĩamo? Mũreciiria ndĩraaria maũndũ maya o ta mũndũ? Githĩ o na Watho nduugĩĩte maũndũ o maya?  Wathoinĩ wa Musa nĩkwandĩkĩĩtwo atĩ, “Ndũkoohe ndeegwa kanua hĩndĩ ĩrĩa ĩrahũũra ngano.” Ngai akiuga ũguo-rĩ, nĩ ndeegwa ararĩrĩra? Githĩ ndaaragia ũhoro ũcio nĩ ũndũ witũ? Ũhoro ũcio wandĩkĩĩtwo nĩ ũndũ witũ, tondũ mũndũ ũrĩa ũrĩmaga na ũrĩa ũgethaga, eerĩ makoragwo me na mwĩhoko atĩ nĩmakaagaya magetha.  Angĩkorwo nĩtũhandĩĩte mbegũ cia kĩĩroho gatagatĩinĩ kaanyu-rĩ, kaĩ akĩrĩ ũndũ mũnene tũngĩgetha indo cianyu cia gũũkũ thĩ? Angĩkorwo arĩa angĩ me na kĩhooto gĩa kũgaya kuuma harĩ inyuĩ-rĩ, ithuĩ githĩ ti ithuĩ tũkĩrĩ nakĩo makĩria? Ĩndĩ ithuĩ tũtihũthĩrĩĩte kĩhooto kĩu, no nĩgũkirĩrĩria tũkiragĩrĩria maũndũinĩ moothe nĩ geetha tũtigeekĩre mũhĩnga Ũhoro ũrĩa Mwega wa Kristũ.  Na githĩ mũtikũmenya atĩ arĩa marutaga wĩra wa Hekaarũ marĩaga kĩrĩa kiumanĩĩte na Hekaarũ? O na arĩa marutaga magongoona marĩaga kĩrĩa kiumanĩĩte na magongoona.  Ũguo noguo Mwathani aathire arĩa mahunjagia Ũhoro Mwega atĩ matũũragio nĩ kĩrĩa kiumanĩĩte na Ũhoro ũcio Mwega. No niĩ ndirĩ ndahũthĩra o na kĩmwe kĩa ihooto icio, na ndirandĩka ũũ atĩ nĩ geetha ndĩĩtĩrie o na kĩmwe gĩacio. Nĩ kaba gũkua handũ ha mũndũ gũtua ũndũ ũrĩa ndĩ na kĩhooto gĩa kwĩganĩra wa tũhũ! Angĩkorwo hunjagia ũhoro ũrĩa mwega-rĩ, ũguo ti ũndũ wa gũtũma niĩ ndĩtĩĩe, tondũ ũguo nĩguo njagĩrĩirwo nĩgwĩka. Kaĩ no ngorwo ndĩ thĩĩnainĩ ingĩaga kũhunjia ũhoro ũrĩa mwega-ĩ! Tondũ korwo wĩra ũyũ ndĩũrutaga nĩ ũndũ wa kwenda gwakwa-rĩ, nĩingĩheagwo mũcaara; no ndiũrutaga nĩkwenda, ndĩũrutaga tondũ nĩ wĩra ũrĩa ndĩhokeirwo nĩ Ngai. Mũcaara wakwa ũkĩrĩ ũrĩkũ? Nĩkũhunjia Ũhoro ũrĩa Mwega o ũguo tũhũ, itegwĩtia kĩrĩa njagĩrĩirwo nĩkũheeo nĩ ũndũ wa kũhunjia Ũhoro ũcio Mwega. Amu o na gũtuĩka niĩ ndirĩ ngombo ya mũndũ o na ũmwe, nĩndĩtuĩte ngombo ya andũ oothe nĩguo hote kũguucĩrĩria andũ aingĩ ũrĩa kũngĩhoteka. Rĩrĩa ngũhunjia Ũhoro ũrĩa Mwega kũrĩ Ayahudi njikaraga ta Mũyahudi nĩ geetha ndĩmaguucĩrĩrie; rĩrĩa ngũhunjĩria arĩa marĩ rungu rwa Watho o na itarĩ rungu rwa Watho, njikaraga o ta ndĩ rungu rwa Watho ũcio, nĩ geetha o nao ndĩmaguucĩrĩrie. O na rĩrĩa ngũhunjĩria arĩa marĩ nja ya Watho ũguo noguo njĩkaga: njikaraga ta ndĩ nja ya Watho, nĩ geetha o nao ndĩmaguucĩrĩrie. Ũguo ti kuuga atĩ ndiathĩkagĩra watho wa Ngai amu niĩ njathĩkagĩra Watho wa Kristũ. Kũrĩ arĩa matarĩ na hinya wĩtĩkioinĩ haanaga o ta o, nĩ geetha ndĩmaguucĩrĩrie. Nduĩkaga maũndũ moothe kũrĩ andũ oothe, nĩ geetha ngerie na njĩra ciothe kũhonokia amwe aao. Maũndũ macio moothe ndĩmeekaga nĩ ũndũ wa Ũhoro ũrĩa Mwega, nĩguo o na niĩ ngaagaya kĩraathimo kĩaguo. Na githĩ mũtiũũĩ atĩ andũ hĩndĩ ĩrĩa marĩ macindanoinĩ ma gũteng'era nĩ aingĩ mateng'eraga, ĩndĩ no ũmwe wao wamũkagĩra kĩheeo? O na inyuĩ gĩteng'ereei nĩguo mũkaamũkĩra kĩheeo kĩu. Mũndũ o wothe ũrĩa ũkoragwo macindanoinĩ macio ehataga na akehaarĩria thĩinĩ wa maũndũ moothe, o geetha aheeo kĩheeo kĩrĩa gĩtatũũraga, no ithuĩ tũkaaheeo thũmbĩ ĩrĩa ĩtagaathira. Kwoguo nditeng'eraga itarĩ na muorooto, na ngĩhũũrana-rĩ, ndiikagia ngundi o ro ũguo rĩerainĩ. Ĩndĩ mwĩrĩ wakwa ndĩũtuukithagia mawĩra maingĩ nĩ geetha thuutha wa kũhunjĩria andũ arĩa angĩ, o na niĩ mwene ndikaanatuĩke wa kũregwo.