 Na ndũkaanatuĩke thũ ya mũndũ handũ hagũtuĩka mũraata wake, amu ciĩko njũru ikũreehagĩra gĩconoko o ta kĩa eehia arĩa maheenanagia. Ndũgeetĩkĩre gwathwo nĩ merirĩria ma mwĩrĩ; nĩ amu no makwanange ta ũrĩa ndeegwa yanangaga harĩa ĩrĩ. No makũniine biũ ũhaane ta mũtĩ ũtarĩ mathangũ kana matunda, makũniine nginya ũtuĩke wa gũthekererwo nĩ thũ ciaku. Thiriti Angĩkorwo wĩ mũhooreri na muuma andũ nĩũrĩgĩaga na araata aingĩ. Nĩ wega kũgĩa na araata aingĩ no ũtaaragwo nĩ ũmwe tu kuuma harĩ acio angĩ. Rĩrĩa wagĩa na araata ndũkaahanyũkĩre kũmeehoka ũtaambĩĩte kũmamenya, amu andũ amwe makoragwo marĩ araata rĩrĩa marakũrĩa, no thĩĩna wakinya magagũtiganĩria. Angĩ magarũrũkaga magatuĩka thũ, na magagĩthiĩ magagũconorithia na ũndũ wa kuumbũrĩra andũ kĩrĩa mũhĩtanĩirie. Nao angĩ nĩ araata o rĩrĩa mũrarĩanĩra, no hĩndĩ ya mathĩĩna matingĩgũkuhĩrĩria. Hĩndĩ ĩrĩa wĩ na igweta matwaranaga nawe ta kĩĩruru, na magaathaga ndungata ciaku. No rĩĩrĩ, maũndũ maaku mangĩhĩtana magũkũmena, na ndũngĩcooka kũmoona rĩngĩ.  Atĩrĩĩrĩ, ikara kũraaya na thũ ciaku na wĩmenyagĩrĩre araata aaku. Mũraata mwĩhokeku nĩ ta handũ heega ha kwĩyũa; wĩyethere ũmwe na nĩũkũgĩa na mũthiithũ. Gũtirĩ kĩndũ kĩa bata gũkĩra mũraata mwĩhokeku, na gũtirĩ kĩndũ kĩngĩigananio naake. Mũraata mwĩhokeku nĩ ta ndaawa ya kũhonia mũndũ, na oonekaga no arĩa matĩĩĩte Mwathani. Mũndũ ũrĩa ũtĩĩĩte Mwathani ũraata wake nĩ wa ma, amu eekaga mũraata wake ũrĩa we mwene eĩkaga. Wĩrute kuuma harĩ ũũgĩ Mwana wakwa, menya bata wa ũũgĩ rĩrĩa wĩ mũnyiinyi, na o na wakũra nĩũkaawona.  Ruta wĩra wa gũcaria ũũgĩ na kĩyo o ta ũrĩa mũrĩmi arutaga wĩra wa gũciimba na kũhanda; na nĩũkaagetha magetha meega. Nĩũkũũrutĩra wĩra o ihinda iniini, no thuutha haniini ũrĩe maciaro maaguo. Andũ arĩa matarutĩĩtwo mĩtugo, moonaga maũndũ marĩa ũũgĩ wendaga me na hinya mũno, na matirĩ ngoro nyũmĩrĩru ya gwĩka maũndũ macio. Maũndũ marĩa ũũgĩ ũbataragio nĩ mo makoragwo marĩ mũrigo mũritũ gũkĩra ũrĩa mangĩhota gũkuua, na nĩmakĩremagwo nĩ mo. Amu ũũgĩ ũhaana o ta ũguo wĩtagwo, na ndũkoragwo wĩ na andũ aingĩ.  Mwana wakwa, thikĩrĩria ũrĩa ndĩroiga na ũigue itua rĩakwa, tiga kũrega mataaro maakwa. Wĩthae magũrũ maaku mĩnyororo ya ũũgĩ na ũigĩrĩre icooki rĩaguo ciandeinĩ ciaku. Ũkuue na ciande ciaku, na ndũkaae kweherera kĩoho kĩaguo. Rũmĩrĩra ũũgĩ na muoyo waku wothe, na ũrũmĩrĩre njĩra ciaguo na hinya waku wothe. Maatha ũũgĩ na ũũcarie na nĩũgũkwĩyonithia; waũnyiita ũũrũmie na ndũkaanareke ũthiĩ. Hĩndĩ ĩyo nĩũgũkĩmenya ũhuurũko ũrĩa ũheanaga, na ũgĩtuĩke gĩkeno harĩ we. Hĩndĩ ĩyo mĩnyororo yaguo igũgĩtuĩka kĩndũ gĩaku kĩa hinya mũno gĩa kwĩgitia, na icooki rĩaguo rĩtuĩke kanjũ ya ũgooci mũnene. Ũndũ wa kuonania ũkombo ũrĩa ũgũkorwo wĩ naguo ũtuĩke ũndũ wa kuonania ũnene. Nĩũkwĩhumba ũũgĩ ũtariĩ ta nguo ya ũgooci mũnene na thũmbĩ ya gĩkeno.  Mwana wakwa, no wĩrute angĩkorwo nĩũbataire. Ũkũũhĩga angĩkorwo wĩ na wendi kũna. Angĩkorwo nĩwendeete gũthikĩrĩria nĩũkũgĩa na ũmenyo na ũkĩũhĩge. Thiĩ harĩ akũrũ; caria mũkũrũ ũrĩa wĩ na ũũgĩ ũikaranie naake. Wĩhotore gũthikĩrĩria andũ a Ngai makĩaria, na ndũkaareke thimo ĩkũhĩtũke. Ũngĩona mũndũ mũũgĩ thiĩ ũkamũceerere o tene; tuumĩra mũromoinĩ wa nyũmba yake.   Mahinda maaku moothe marutĩre gũthooma maathani ma Mwathani, na wĩcũũranagie igũrũ rĩamo. Ũcio nĩegũkũhe ũmenyo meciiriainĩ na ũũgĩ ũcio ũracaria.