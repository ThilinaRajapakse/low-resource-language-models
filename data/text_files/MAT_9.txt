 Jesũ kũhonia mũndũ wakuĩte ciĩga (Mar .-; Luk .-) Naake Jesũ agĩcooka gatarũinĩ, akĩringa iria agĩcooka itũũra rĩao. Nao andũ makĩmũreehere mũndũ warĩ na mũrimũ wa gũkua ciĩga akuuĩĩtwo na gĩtanda. Naake Jesũ oona ũrĩa andũ acio meetĩkĩĩtie akĩĩra mũndũ ũcio warĩ mũrũaru atĩrĩ, “Mũũriũ, wĩyũmĩrĩrie! Nĩwoherwo meehia maaku.” Nao arutani amwe a Watho makĩĩĩra na ngoro atĩrĩ, “Mũndũ ũyũ nĩaruma Ngai!” Naake Jesũ aamenya ũrĩa meeciiragia, akĩmooria atĩrĩ, “Nĩkĩ gĩgũtũma mwĩciirie ũũru ngoroinĩ cianyu? Kuuga ‘Nĩwoherwo meehia maaku’ kana ‘Ũkĩra wĩtware-rĩ’, nĩ ũrĩkũ mũhũthũ? Nĩngũmuonia atĩ Mũrũ wa Mũndũ arĩ na ũhoti thĩinĩ wa thĩ wa kuohanĩra meehia.” Naake arĩĩkia kũmeera ũguo, akĩĩra mũndũ ũcio warĩ mũrũaru atĩrĩ, “Ũkĩra woe gĩtanda gĩaku ũinũke!” Naake mũndũ ũcio warĩ mũrũaru agĩũkĩra akĩinũka. Nao andũ moona ũguo, magĩĩtigĩra, makĩgaatha Ngai nĩ ũndũ wa kũhe andũ ũhoti ta ũcio. Jesũ gwĩta Mathayo (Mar .-; Luk .-) Naake Jesũ oima hau, aathianga nĩonire mũndũ warĩ mwĩtia wa mbeeca cia igooti wetagwo Mathayo aikarĩĩte wabiciinĩ ya kũrutĩrwo igooti. Naake Jesũ akĩmwĩra atĩrĩ, “Nũmĩrĩra.” Naake Mathayo agĩũkĩra akĩmũrũmĩrĩra.  Na rĩĩrĩ, hĩndĩ ĩrĩa Jesũ aarĩ kwa Mathayo akĩrĩa irio, eetia a mbeeca cia igooti aingĩ na andũ aingĩ eehia nĩmookire makĩrĩanĩra na Jesũ na arutwo aake. Nao Afarisai amwe hĩndĩ ĩrĩa moonire ũguo makĩũria arutwo aake atĩrĩ, “Nĩkĩ gĩgũtũma mũrutani wanyu arĩanĩre na eetia a mbeeca cia igooti na eehia?” Naake Jesũ aigua ũguo akĩmacookeria akĩmeera atĩrĩ, “Andũ arĩa makoragwo na bata wa ndagĩtaarĩ nĩ arĩa arũaru, no ti arĩa matarĩ arũaru.  Thiĩi mwĩrute bata wa ciugo ici cia Maandĩko: ‘Nĩ tha ngwenda no ti magongoona.’ Niĩ ndiokire gwĩta andũ arĩa athingu, ndookire nĩ ũndũ wa arĩa eehia.” Kĩũria gĩkoniĩ kwĩhinga (Mar .-; Luk .-) Hĩndĩ ĩyo arutwo a Johana Mũbatithania magĩũka kũrĩ Jesũ makĩmũũria atĩrĩ, “Nĩ kĩĩ gĩtũmaga ithuĩ na Afarisai twĩhingage kaingĩ no arutwo aaku matirĩ hingo mehingaga?” Naake Jesũ akĩmooria atĩrĩ, “Mũgwĩciiria atĩ andũ arĩa meetĩĩtwo ũhikiinĩ no maigue kĩeha hĩndĩ ĩrĩa marĩ hamwe na mũhikania? Aaca! No mũthenya nĩũgaakinya hĩndĩ ĩrĩa mũhikania akeeherio gatagatĩinĩ kaao, na hĩndĩ ĩyo nao nĩmakeehinga. “Gũtirĩ mũndũ ũtumagĩrĩra nguo ngũrũ kĩraka kĩa nguo njerũ nĩ ũndũ kĩraka kĩu kĩerũ no kĩhiũke kĩguucie nguo ĩyo, gĩgĩtũme ĩgĩtarũke makĩria. Ningĩ ndibei ya mũhihano ndĩĩkĩragwo mondoinĩ ya rũũa ngũrũ, nĩ ũndũ ĩngĩĩkĩrwo no ĩtarũre mondo ĩitĩke, nayo mondo ĩgĩthũũke. Ndibei ya mũhihano ĩĩkĩragwo mondoinĩ ya rũũa ĩtarĩ ngũrũ nĩ geetha ndibei hamwe na mondo ciigĩke wega.” Mwarĩ wa mũnene na mũtumia ũrĩa wahuutirie nguo ya Jesũ (Mar .-; Luk .-) Na rĩĩrĩ, hĩndĩ ĩrĩa Jesũ aaragia maũndũ macio, Mũyahudi ũmwe wa anene arĩa maathanaga agĩũka harĩ we, agĩturia ndu mbere yake akĩmwĩra atĩrĩ, “Mũirĩĩtu wakwa no hĩndĩ akua, no ũka ũmũigĩrĩre mooko na nĩekũriũka.” Naake Jesũ agĩũkĩra akĩmũrũmĩrĩra e na arutwo aake. Na rĩĩrĩ, mũtumia watũire oiraga thakame mĩaka ikũmi na ĩĩrĩ agĩũka na thuutha wa Jesũ, akĩhuutia gĩcũrĩ kĩa nguo yake. Eekire ũguo tondũ eeĩraga atĩrĩ, “Ingĩhuutia o nguo yake nĩngũhona.” Naake Jesũ akĩĩhũgũra akĩmuona akĩmwĩra atĩrĩ, “Mwarĩ ũyũ, wĩyũmĩrĩrie! Wĩtĩkio waku nĩguo watũma ũhone.” Na ihinda o rĩu mũtumia ũcio akĩhona. Rĩrĩa Jesũ aakinyire nyũmba kwa mũtongoria ũcio, akĩona aini a nyĩmbo cia mathiko na ũrĩa andũ aingĩ maacakayaga, akĩmeera atĩrĩ, “Umaai inyuothe, mũirĩĩtu ndakuĩte nĩ toro arĩ!” Nao magĩkĩmũthekerera. No hĩndĩ ĩrĩa andũ oothe moimirio nja, Jesũ agĩthiĩ harĩa mũirĩĩtu ũcio aarĩ akĩmũnyiita guoko agĩũkĩra. Naguo ũhoro ũcio ũkĩmenyekana bũrũri ũcio wothe. Jesũ kũhonia atumuumu eerĩ Na rĩĩrĩ, Jesũ oima hau aathianga nĩarũmĩrĩirwo nĩ atumuumu eerĩ, nao makĩmwanĩrĩra makĩmwĩra atĩrĩ, “Tũiguĩre tha, Mũrũ wa Daudi!” Naake arĩĩkia gũtoonya nyũmba, atumuumu acio magĩũka harĩ we, naake akĩmeera atĩrĩ, “Nĩmwĩtĩkĩĩtie atĩ no hote kũmũhonia?” Nao makĩmũcookeria makĩmwĩra atĩrĩ, “Ĩĩ, Mwathani.” Naake Jesũ akĩmahuutia maitho akiuga atĩrĩ, “Rekeei gũtuĩke ũguo mwĩtĩkĩĩtie!” Nao makĩambĩrĩria kuona. Naake Jesũ agĩcooka akĩmakaania akĩmeera atĩrĩ, “Mũtikeere mũndũ o na ũmwe ũhoro ũcio.” No moima hau magĩthiĩ makĩheana ũhoro wa Jesũ bũrũri ũcio wothe. Jesũ kũhonia mũndũ ũtaaragia Rĩrĩa andũ acio moimagaraga, Jesũ akĩreeherwo mũndũ ũtaaragia nĩ ũndũ aarĩ na ngoma. No hĩndĩ ĩrĩa ngoma ĩyo yaingatirwo, mũndũ ũcio akĩambĩrĩria kwaria. Nao andũ oothe makĩgega makiuga atĩrĩ, “Tũtirĩ tuona ũndũ ta ũyũ thĩinĩ wa Isiraeli!”  No Afarisai makiuga atĩrĩ, “Aheagwo hinya wa kũingata ngoma nĩ mũnene wa ngoma.” Jesũ kũiguĩra andũ tha  Naake Jesũ agĩthiĩ agĩthiũrũrũka thĩinĩ wa matũũra moothe o hamwe na icagi, akĩrutanaga thĩinĩ wa thunagogi ciakuo na akĩhunjagia Ũhoro Mwega wa Ũthamaki wa Ngai, o na akĩhonagia arĩa maarũarĩĩte mĩrimũ ya mĩthemba yothe o na wonje wothe.  Na rĩrĩa aarorire andũ, akĩmaiguĩra tha nĩ ũndũ moonekaga mahurunjũkĩĩte na matarĩ na mũndũ wa kũmateithia, o ta ng'ondu itarĩ na mũrĩithi.  Agĩkĩĩra arutwo aake atĩrĩ, “Magetha nĩ maingĩ no aruti wĩra nĩ aniini. Gĩthaitheei Mwathani mwene magetha, atũme aruti wĩra magethainĩ maake.”