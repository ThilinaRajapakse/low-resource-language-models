 Hagari na Ishumaeli Atĩrĩĩrĩ, Sarai mũtumia wa Aburamu nĩagire gũkaamũciarĩra ciana, no nĩarĩ na ndungata ya mũirĩĩtu ya kuuma Misiri yetagwo Hagari. Nĩ ũndũ ũcio Sarai akĩĩra Aburamu atĩrĩ, “MWATHANI aanangiria kũgĩa ciana. Kaĩ ũtangĩgĩkoma na ndungata ĩno yakwa ya mũirĩĩtu? Hiihi yahota kũnjiarĩra mwana.” Naake Aburamu agĩĩtĩkĩra ũguo Sarai oigire. Kwoguo Sarai agĩkĩnengera Aburamu ndungata ĩyo yake yetagwo Hagari ĩtuĩke mũtumia wake wa kũigwo. (Ũndũ ũyũ wekĩkire thuutha wa Aburamu gũkorwo atũũrĩĩte Kanaani mĩaka ikũmi.) Naake Aburamu agĩkoma na Hagari, akĩgĩa nda. Rĩrĩa aamenyire atĩ e na nda, akĩambĩrĩria gwĩtĩĩa o na kũnyarara Sarai. Sarai agĩkĩĩra Aburamu atĩrĩ, “Ũũru ũyũ njĩkĩĩtwo ũrogũcookerera! Niĩ mwene nĩ niĩ ndakũnengerire ndungata ĩyo, na kuuma yamenya atĩ ĩ na nda, ĩkĩĩnyarara. MWATHANI arotũithania ũhoroinĩ ũcio!” No Aburamu agĩcookeria Sarai atĩrĩ, “Ĩyo nĩ ndungata yaku, na nĩ we ũmĩathaga; ĩka nayo ũrĩa ũkwenda.” Sarai agĩkĩnyariira Hagari o nginya akĩũra. Na rĩĩrĩ, mũraika wa MWATHANI agĩtũnga Hagari handũ haarĩ na gĩthima werũinĩ njĩrainĩ ya gũthiĩ Shuru akĩmũũria atĩrĩ, “Hagari, ndungata ya Sarai, uuma kũ na wathiĩ kũ?” Naake agĩcookia atĩrĩ, “Nĩ mwathi wakwa Sarai ndĩroorĩra.” Naake mũraika wa MWATHANI akĩmwĩra atĩrĩ, “Cooka kũrĩ we na ũmwathĩkagĩre.” Ningĩ akĩmwĩra atĩrĩ, “Nĩngaakũhe njiarwa nyingĩ ũguo atĩ gũtirĩ mũndũ ũkaahota gũcitara. Nĩũkũgĩa na kaana ga kahĩĩ, na ũgũgatua Ishumaeli#. Ishumaeli: Rĩĩtwa rĩĩrĩ na Kĩhibirania nĩkuuga “Ngai nĩaiguaga”., amu MWATHANI nĩoneete mĩnyamaaro yaku. No mũũrũguo agaatũũra oorũũraga ta ndigiri ya gĩthaka; agaatũũra oogitaga andũ oothe, nao matũũre mamũũgitaga. Agaikaraga eyamũranĩĩtie na andũ aao oothe.” Hagari agĩkiuga atĩrĩ, “Nĩnyoneete Ngai na ngaikara muoyo” Kwoguo agĩgĩĩta MWATHANI ũcio wamwarĩirie, “Ngai ũrĩa wonaga.” Kwoguo nĩkĩo gĩthima kĩrĩa gĩ gatagatĩ ga Kadeshi na Beredi gĩĩtagwo, “Gĩthima kĩa ũrĩa wĩ muoyo ũnyonaga.”  Na rĩĩrĩ, Hagari agĩgĩciarĩra Aburamu kahĩĩ, naake Aburamu agĩgatua Ishumaeli. Hĩndĩ ĩyo Aburamu aarĩ wa mĩaka mĩrongo ĩnaana na ĩtandatũ.