 Ndũmĩrĩri nditũ ĩkoniĩ Foenicia  Ĩno nĩ ndũmĩrĩri nditũ ĩkoniĩ Turo. Inyuĩ meeri cia Sipania rĩraai mũrĩ na kĩeha! Turo nĩkũmomore! Gũtirĩ nyũmba kana icukĩro cia meeri itigĩĩtwo irũngiĩ. Meeri cianyu igĩcooka kuuma Kuporo, menyaai ũguo. Rĩraai muugĩrĩirie, inyuĩ ahũũri mbiacara a Sidoni! Nĩmũtũmĩĩte andũ mũrĩmo ũũrĩa ũngĩ wa iria makagũre na makeendie irio iria ciumaga Misiri, o na makahũũre mbiacara na ndũũrĩrĩ ciothe.  Sidoni, conoka! Iria na kũrĩa kũriku ciarĩĩtie ikoiga atĩrĩ, “Kaĩ niĩ ndirĩ ndarũmwo nĩ ruwo rwa gũciara kana ngĩciara-ĩ! Ndirĩ ndarera aanake kana airĩĩtu!” Ũhoro ũcio wamenyeka Misiri, andũ aakuo makaamaka na makue ngoro, maigua atĩ Turo nĩkũmomoranie.  “Inyuĩ atũũri a Foenicia, rĩraai mũrĩ na kĩeha! Ũrĩraai bũrũriinĩ wa Sipania. Kũu no Turo kũrĩa gwakirwo tene, na kũraiyũire ikeno? Ĩ rĩu no itũũra rĩrĩa rĩratũmaga andũ kũndũ kũraaya magatũũre kuo? Nũũ watuĩrĩire Turo ũguo? Turo nĩkuo andũ maraheagĩrwo thũmbĩ; ahũũri mbiacara aakuo maraarĩ nding'ũri, na maraheetwo gĩtĩĩo thĩ yothe. Nĩ MWATHANI Mwene Hinya Wothe wagũtuĩrĩire ũguo. Eekire ũguo nĩguo aniine mwĩtĩĩo wothe warĩo, na aconorithie andũ aakuo, o acio maheetwo gĩtĩĩo thĩ yothe.  “Inyuĩ atũũri a Sipania, rĩmaai mĩgũnda yanyu, nĩ amu rĩu mũtirĩ na icukĩro cia meeri cianyu iria nene.#. Maandĩkoinĩ ma Kĩhibirania mũhari ũyũ ti mũtaũku wega. MWATHANI nĩatambũrũkĩĩtie guoko gwake igũrũ rĩa iria na akaharagania moothamaki. Nĩarutĩĩte watho matũũra ma Foenicia marĩa mairigĩre wega na thingo cia hinya mamomorwo. Eerĩĩte andũ a Sidoni, arĩa ahinyĩrĩrie atĩ, gĩkeno kĩao nĩgĩkinyu mũthia. O na mangĩringa iria moorĩre Kuporo, matingĩona ũhuurũko.” (Andũ a Babiloni nĩ o maatũmire itũũra rĩa Turo rĩtuĩke rĩa nyamũ cia gĩthaka, no ti Aasiria. No o maarĩakĩrĩire mĩnaara ya kũrĩtharĩkĩra, makĩmomora thingo cia hinya iria ciarĩgitĩire, na makĩrĩtiga rĩrĩ maganjo.)#. Mũhari ũyũ ti mũtaũku wega maandĩkoinĩ ma Kĩhibirania. Inyuĩ meeri cia Sipania, rĩraai mũrĩ na kĩeha! Itũũra rĩrĩa mũrairigĩire na thingo cia hinya nĩrĩmomore. Ihinda nĩrĩrooka na itũũra rĩa Turo nĩrĩkaariganĩra mĩaka mĩrongo mũgwanja, mĩaka ta ya ũtũũro wothe wa mũthamaki ũmwe. Mĩaka mĩrongo mũgwanja yathira-rĩ, itũũra rĩa Turo rĩkainĩrwo ta mũmaraaya ũrĩa ũinagĩrwo atĩrĩ, “Mũmaraaya ũyũ, o wee wariganĩire, thiũrũrũka itũũra rĩothe ũkĩhũũraga ngita; ina nyĩmbo nyingĩ njega mũno nĩguo arũme magũcookerere.” Mĩaka ĩyo mĩrongo mũgwanja yathira, MWATHANI nĩakaaririkana itũũra rĩa Turo rĩngĩ, narĩo rĩcookerere mbiacara ciarĩo, na rĩhũũre ũmaraaya na moothamaki moothe ma thĩ. Mbeeca na indo iria rĩkoonaga rĩahũũra mbiacara, ikaamũragĩrwo MWATHANI na itikaigagwo mũthiithũ. Andũ arĩa mathaathaiyagia MWATHANI magaacihũthĩra kũgũra irio na nguo iria mabatairio nĩcio.