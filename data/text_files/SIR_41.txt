 Gĩkuũ Atĩrĩĩrĩ, mũndũ ũrĩa ũiguaga aiganĩire na indo ciake, na wĩ igweta na ũtarĩ na ũndũ wa gwĩtigĩra, na ũkoragwo agĩkenio nĩ kĩrĩa araarĩa kaĩ nĩaiguaga ruwo eciiria ũhoro waku, wee gĩkuũ-ĩ?  Wee gĩkuũ, itua rĩaku rĩamũkagĩrwo na gĩtĩĩo nĩ mũndũ mũthĩĩni ũtarĩ na hinya, na mũndũ mũkũrũ ũnogeetio nĩ maũndũ moothe, na mũndũ wa ngũĩ ũremeetwo nĩgũkirĩrĩria.  Ndũkaae gwĩtigĩra itua rĩa gĩkuũ; ririkana arĩa maarĩ mbere yaku nĩmaakuire na ũririkane arĩa megũũka thuutha waku no magaakua. Rĩu nĩ itua rĩa Mwathani kũrĩ andũ oothe, na ndũngĩhota kũrega wendi wa Ũrĩa Ũrĩ Igũrũ Mũno. Mũndũ angĩikara mĩaka ikũmi, kana mĩaka igana rĩmwe, kana mĩaka ngiri ĩmwe, gũtirĩ kĩũria gĩkoorio nĩ ũndũ wa ũguo kũrĩa akuũ mathiaga. Ũndũ ũrĩa wagĩrĩire arĩa aaganu Ciana cia andũ eehia, nĩ ũndũ wa kũrererwo kũndũ gũtarĩ ũhoro wa kũhe Ngai gĩtĩĩo, nĩituĩkaga cia kũmena andũ. Ciana icio nĩciũragwo nĩ igai rĩacio, na njiarwa ciacio itũũraga gĩconokoinĩ. Ciana icio nĩicookagĩrĩria aciari ũũru ũcio, amu moonaga gĩconoko kĩu nĩ ũndũ wacio.  Kaĩ mwĩ na thĩĩna inyuĩ andũ arĩa aaganu, o inyuĩ mwaregire watho wa Ngai Ũrĩa Ũrĩ Igũrũ Mũno-ĩ! Rĩrĩa mwaciarirwo, mwaciarĩirwo kĩrumiinĩ, na mwakua igai rĩanyu no kĩrumi. Mwĩrĩ ũrĩa uumĩĩte tĩĩriinĩ ũcookaga o tĩĩriinĩ. Kwoguo andũ arĩa aaganu moimaga kĩrumiinĩ makaniinwo.  Macakaya makoragwo marĩ ma o gũcakaĩra kĩimba, no ngumo njega ndĩthiraga. Geria kũgitĩra ngumo yaku, amu nĩgũgũtũũria mĩaka mĩingĩ gũkĩra mũthiithũ wa ngiri cia thahabu. Matukũ ma mũndũ ma gũikara wega nĩmatare, no ngumo njega ĩtũũraga tene na tene. Gwĩka ũrĩa kwagĩrĩire Ciana ciakwa, rũmĩrĩraai mataaro maakwa, na nĩmũgũtũũra na thaayũ; ũũgĩ mũhithe ndũrĩ bata, ũhaana ta ũtonga mũhithe. Mũndũ ũrĩa ũhithaga ũrimũ wake, nĩ mwega gũkĩra mũndũ ũrĩa ũhithaga ũũgĩ wake.  Tĩĩagaai ciugo ciakwa, amu maũndũ ma gĩconoko matiagĩrĩire kwĩrwo atĩ nĩ meega, na ti maũndũ moothe makoragwo matĩĩĩtwo nĩ andũ oothe. Iguagaai mũconokeete mbere ya aciari aanyu nĩ ũndũ wa ũtharia; kana mbere ya mũthamaki kana mũndũ mũnene nĩ ũndũ wa maheeni. Iguagaai mũconokeete mbere ya mũciirithania nĩ ũndũ wa kuuna watho, na mbere ya mũingĩ ũũnganĩĩte nĩ ũndũ wa meehia, na mbere ya mũraataguo kana mũndũ mũceeraga naake nĩ ũndũ wa ciĩko itarĩ njagĩrĩru. Iguagaai mũconokeete mbere ya andũ a kũrĩa mũikaraga nĩ ũndũ wa ũici; iguagaai mũconokeete nĩ ũndũ wa kwaga kũhingia kĩrĩĩko,#. Kũhingia kĩrĩĩko: Na Kĩngiriki nĩ ta kuuga; ũũma wa Ngai na kĩrĩĩkanĩro gĩake. na mũiguage mũconokeete nĩ ũndũ wa kwĩyenda irugainĩ, na nĩ ũndũ wa kwaga kũheana mwahooywo. Iguagaai mũconokeete nĩ ũndũ wa kwaga gũcookia ngeithi mwageithio, na nĩ ũndũ wa kwĩrorera mũtumia wa ũmaraaya. Iguagaai mũconokeete nĩ ũndũ wa kwaga gũthikĩrĩria ithaithana rĩa mũndũ wanyu, na gũtuunya mũndũ ũrĩa ũngĩ kĩndũ gĩake, na kwĩrorera mũtumia wa mũndũ ũrĩa ũngĩ. Iguagaai mũconokeete nĩ ũndũ wa gũthaaka na ndungata ya mũndũ wa nja ya mũndũ ũrĩa ũngĩ. (Mũtikaanakuhĩrĩrie ũrĩrĩ wayo!) Iguagaai mũconokeete nĩ ũndũ wa kũruma araata aanyu makĩiguaga, o na kũrumanĩra kĩrĩa mwaheana, na kuumbũra hitho. Mahinda macio nĩ mo mwagĩrĩirwo nĩgũconoka nĩ ũndũ wamo na andũ oothe nĩmarĩmũheaga gĩtĩĩo.