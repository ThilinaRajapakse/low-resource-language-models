 Tũhooyagĩreei Ngĩrĩĩkia aariũ na aarĩ a Ithe witũ-rĩ, ndamũthaitha mũtũhooyagĩre, nĩguo ũhoro wa Ngai ũhunje na ihenya, na andũ maũnyiite na gĩtĩĩo o ta ũrĩa inyuĩ mwaũnyiitire. O na ningĩ tũhooyagĩreei Ngai atũhonokie kuuma kũrĩ andũ arĩa aaganu na arĩa ooru, amu ti andũ oothe meetĩkĩĩtie. No Mwathani nĩwakwĩhokwo, na nĩekũmũhe hinya na amũgitĩre kuuma kũrĩ Ũrĩa Mũũru. Twĩ na ma thĩinĩ wa Mwathani atĩ maũndũ marĩa twamwĩrire mwĩkage nĩmũgũthiĩ na mbere na kũmeeka. Mwathani aromũtongoria nĩguo mũgĩe na wendani wa Ngai na mũgĩe na ũkirĩrĩria ũrĩa ũheanagwo nĩ Kristũ. Gwathwo ũhoroinĩ wa kũruta wĩra Aariũ na aarĩ a Ithe witũ, rĩu nĩtũkũmwatha thĩinĩ wa rĩĩtwa rĩa Mwathani witũ Jesũ Kristũ. Tũkũmwatha atĩ mũtigatwaranage na aariũ na aarĩ a Ithe witũ arĩa igũũta na arĩa matarũmagĩrĩra maũndũ marĩa twamũrutire. Amu inyuĩ eene nĩmũũĩ wega ũrĩa mwagĩrĩirwo nĩkwĩgerekanagia na ithuĩ, tondũ hĩndĩ ĩrĩa twatũũraga na inyuĩ tũtiaikaraga tũtekũruta wĩra. O na tũtietĩkagĩra kũheeo kĩndũ gĩa kũrĩa o ro ũguo tũhũ nĩ mũndũ o na ũrĩkũ. Twarutaga wĩra ũtukũ na mũthenya nĩguo tũtigaatuĩke mũrigo kũrĩ mũndũ o na ũmwe wanyu. Maũndũ macio tũtiameekaga atĩ tondũ tũtiarĩ na kĩhooto gĩa gwĩtia ũteithio witũ; twameekaga nĩguo matuĩke ma kũmuonereria ũrĩa mwagĩrĩirwo nĩgwĩkaga. Hĩndĩ ĩrĩa twatũũraga na inyuĩ nĩtwamwĩraga kaingĩ atĩrĩ, “Mũndũ ũrĩa ũtarutaga wĩra ndaagĩrĩirwo nĩ kũrĩa.” Rĩu nĩtũraigua atĩ andũ amwe aanyu nĩ igũũta, na matirĩ ũndũ meekaga tiga o gũcuukana. Thĩinĩ wa rĩĩtwa rĩa Mwathani Jesũ Kristũ nĩtwamaatha na twamakaania atĩ magĩe na mĩtugo mĩega, na marutage wĩra mahooreire nĩguo meyonagĩre kĩndũ gĩa kũrĩa. No inyuĩ aariũ na aarĩ a Ithe witũ, mũtikaanogio nĩgwĩka wega. Mũndũ angĩrega gwĩka ũrĩa tũmwĩrĩĩte marũainĩ maya-rĩ, mũmenyeei na mũtigathiage thiritũ naake, nĩguo aikarage aconokeete. Ĩndĩ mũtikamũtue ta arĩ thũ, no mũkaanagiei ta arĩ mũrũ kana mwarĩ wa Ithe witũ. Ciugo cia mũthia Na rĩu Mwathani, o we mwene thaayũ, aromũhe thaayũ hingo ciothe na maũndũinĩ moothe. Mwathani aroikara na inyuĩ inyuothe. Nĩ niĩ Paũlũ ndaandĩka ũũ na guoko gwakwa: “Niĩ Paũlũ nĩndamũgeithia.” Ũguo nĩguo njĩkĩraga thaĩri marũa maakwa moothe; ũguo nĩguo nyandĩkaga. Na rĩu Wega wa Mwathani witũ Jesũ Kristũ ũrogĩa na inyuĩ inyuothe.