 Athĩĩni kũhinyĩrĩrio Na rĩĩrĩ, thuutha ũcio, gũkĩgĩa kĩrĩro kĩnene gĩa athuuri na atumia aao, nĩ ũndũ wa ũrĩa meekagwo nĩ Ayahudi arĩa angĩ. Amwe aao makiuga atĩrĩ, “Ithuĩ tũrĩ na ciana nyingĩ, na nĩtũbatairio nĩ irio nĩguo tũtũũre muoyo.” Angĩ makiuga atĩrĩ, “Tũracuuria mĩgũnda iitũ ya kũrĩma na ya mĩthabibũ, o na nyũmba ciitũ, nĩ geetha tuone irio tũtigaakue nĩ ng'aragu.” Angĩ nao makiuga atĩrĩ, “Tũrakomba mbeeca cia kũrĩha mũthamaki igooti nĩ ũndũ wa mĩgũnda iitũ ya kũrĩma o na ya mĩthabibũ. Na rĩĩrĩ, ithuĩ tũrĩ a kĩruka kĩmwe na Ayahudi arĩa angĩ. Githĩ ciana ciitũ ititariĩ o ta ciao? No rĩĩrĩ ithuĩ nĩtũratua ciana ciitũ ngombo. Amwe a airĩĩtu aitũ nĩmeendeetio magatuĩka ngombo. Na rĩĩrĩ, ithuĩ tũtirahota gwĩteithia, nĩ gũkorwo nĩtũtuunyĩĩtwo mĩgũnda iitũ ya kũrĩma o na ya mĩthabibũ.” Na rĩĩrĩ, rĩrĩa ndaiguire mateta maao ngĩraakara mũno  na ngĩĩhotora gwĩka ũndũ. Ũhoro ũcio wothe ngĩũcookereria atongoria na anene a andũ ngĩmeera atĩrĩ, “Inyuĩ-rĩ, nĩkũhinyĩrĩria mũrahinyĩrĩria aariũ a ithe wanyu!” Ngĩcooka ngĩĩtana mũcemanio mũnene nĩguo njarie igũrũ rĩa ũhoro ũcio. Ngĩmeera atĩrĩ, “Nĩtũgereetie o ũrĩa tũngĩhota gũkũũra Ayahudi aitũ arĩa meyendeetie kũrĩ andũ a ndũũrĩrĩ. Rĩu inyuĩ mũrahũthĩra hinya mũgatũma Ayahudi arĩa angĩ meyendie kũrĩ inyuĩ, o rĩrĩa mũrĩ a ithe ũmwe!” Nao atongoria oothe magĩkira ki, matiigana kuona ũndũ wa gũcookia. Ngĩcooka ngĩmeera atĩrĩ, “Ũndũ ũcio mũreeka ti mwega! Nĩmwagĩrĩirwo nĩgũtĩĩa Ngai o na gwĩka ũndũ ũrĩa wagĩrĩire. Na njĩra ĩyo nĩmũgũtũma ndũũrĩrĩ iria irĩ ũthũ na ithuĩ ciage gũtũmena. Niĩ na andũ arĩa marĩ hamwe na niĩ, na ndungata ciakwa-rĩ, nĩtũmakombagĩra mbeeca o na irio. Rĩu-rĩ, nĩtũtigeei kũmeetia uumithio. O ro ũũmũũthĩ, macookeriei mĩgũnda yao ya kũrĩma, ya mĩthabibũ, o na ya mĩtamaiyũ, na nyũmba ciao. Ningĩ mũmacookerie uumithio wa mbia ciao, wa ngano, wa ndibei, o na wa maguta ma mĩtamaiyũ, ũrĩa mũmeetagia.” Nao atongoria acio magĩkiuga atĩrĩ, “Nĩtũkũmacookeria indo ciao o ta ũguo uugĩĩte, na nĩtũkũmoohera mathiirĩ.” Ngĩcooka ngĩĩta athĩnjĩri Ngai matuĩke aira, nao andũ acio ngĩmehĩtithia moige atĩ nĩmekũhingia ũguo meeranĩire. Hĩndĩ ĩyo ngĩribariba mũcibi wakwa mwariĩ, ngiuga atĩrĩ, “Mũndũ wothe ũtakũhingia kĩrĩĩkanĩro kĩu, Ngai aromũribariba o ro ũguo. Ngai aromũribariba amũtige atarĩ nyũmba, kana wĩra, aromũribaribĩka ũguo atigwo atarĩ kĩndũ.” Nao andũ acio oothe moonganĩĩte makiuga, “Ameni” na makĩgooca MWATHANI. Nao atongoria magĩgĩĩka o ta ũrĩa meeranĩire. Ũtaana wa Nehemia Na rĩĩrĩ, handũ ha mĩaka ikũmi na ĩĩrĩ, hĩndĩ ĩrĩa ndakorirwo ndĩ barũũthi wa bũrũri wa Juda, niĩ na andũ a nyũmba ya baaba tũtiahũthagĩra gĩcunjĩ kĩa indo kĩrĩa ndaagĩrĩirwo kũheeo ta barũũthi. Hĩndĩ ĩyo nĩkwambĩrĩria mwaka wa mĩrongo ĩĩrĩ, nginya mwaka wa mĩrongo ĩtatũ na ĩĩrĩ ĩrĩa Aritashashita aakorirwo athamakĩĩte. Na rĩĩrĩ, abarũũthi arĩa maarĩ mbere yakwa nĩmahinyagĩrĩria andũ mũno; nĩ ũndũ nĩmaameetagia irio na ndibei cia thogora wa mbeeca cia betha mĩrongo ĩna o mũthenya. Ningĩ o nacio ndungata ciao noguo ciahinyagĩrĩria andũ. No niĩ ndiigana gwĩka ũguo nĩ ũndũ wa ũrĩa ndatĩĩĩte Ngai. Ngĩkĩruta wĩra wa gwaka rĩngĩ rũthingo rũu na hinya wakwa wothe, na ndiigana kũgũra mũgũnda. Ningĩ nacio ndungata ciakwa ikĩnyiitanĩra na niĩ wĩrainĩ wa mwako ũcio. Na rĩĩrĩ, nĩndaheaga Ayahudi na atongoria igana rĩa mĩrongo ĩtaano () irio. Ningĩ hamwe na acio nĩndaheaga irio o na andũ arĩa mookaga kũrĩ niĩ moimĩĩte ndũũrĩrĩinĩ iria ciatũkuhĩhĩirie. Andũ acio nĩndamathĩnjagĩra o mũthenya ndeegwa ĩmwe, na ndũrũme noru ithathatũ, na ngũkũ nyingĩ. Ningĩ o thuutha wa mĩthenya ikũmi, nĩndamaheaga ndibei ĩrĩa njega kwa ũingĩ. Na tondũ wa ũrĩa andũ acio maarĩ na mawĩra maritũ ma kũruta, ndiigana gwĩtia gĩcunjĩ kĩa irio kĩrĩa ndaagĩrĩirwo kũheeo ta barũũthi. Ndagũthaitha Ngai ũndirikane na ũnjĩke maũndũ meega nĩ ũndũ wa maũndũ marĩa njĩkĩire andũ aya.