  Na rĩĩrĩ, mũthamaki Solomoni arĩĩkia wĩra wothe wa Hekaarũ, akĩiga indo ciothe iria ithe Daudi aamũrĩire MWATHANI kũu thitooinĩ cia Hekaarũ. Indo icio ciarĩ betha, thahabu, o na indo iria ingĩ ciothe. Ithandũkũ rĩa Kĩrĩĩkanĩro gũtoonyio Hekaarũinĩ (Atha .-)  Hĩndĩ ĩyo Solomoni agĩĩta atongoria oothe a mĩhĩrĩga, na a mbarĩ cia Isiraeli, mooke harĩ we kũu Jerusalemu. Aameetire nĩ geetha makagĩĩre Ithandũkũ rĩa Kĩrĩĩkanĩro kĩa MWATHANI kuuma itũũra rĩa Daudi rĩrĩa rĩetagwo Zayuni, marĩreehe Hekaarũinĩ. Nao atongoria oothe a Isiraeli makĩũngana he mũthamaki mũthenya wa thigũkũ ya Ithũnũ (mweriinĩ wa mũgwanja). Rĩrĩa atongoria oothe maakinyire, Alawii makĩoya Ithandũkũ rĩu rĩa Kĩrĩĩkanĩro na igũrũ makĩrĩtoonyia Hekaarũinĩ. Nao athĩnjĩri Ngai na Alawii magĩkuuanĩra Hema ya gũtũnganwo o na indo ciothe iria ciarĩ nyamũre iria ciarĩ kuo, magĩcitoonyia Hekaarũinĩ. Naake mũthamaki Solomoni, o na andũ oothe arĩa moonganĩĩte hau mbere ya Ithandũkũ rĩu rĩa Kĩrĩĩkanĩro makĩruta magongoona ma ng'ondu na ng'ombe nyingĩ itangĩtarĩka. Nao athĩnjĩri Ngai, magĩgĩtoonyia Ithandũkũ rĩa Kĩrĩĩkanĩro kĩa MWATHANI, makĩrĩiga handũ haarĩo, harĩa heetagwo Handũ Harĩa Hatheru Mũno rungu rwa ciũmbe iria irĩ mathagu. Namo mathagu ma mĩhianano ĩyo ya ciũmbe icio maatambarũkĩĩtio makahumbĩra Ithandũkũ rĩu o na mĩgamba ĩrĩa rĩakuuagwo nayo. Nayo mĩthia ya mĩgamba ĩyo nĩyonekaga nĩ mũndũ arũũgamĩĩte mũrangoinĩ aroreete Handũ Hau Hatheru Mũno nĩ ũndũ wa kũraiha. Ndĩngĩahotire kuoneka nĩ mũndũ arĩ handũ hangĩ. (Mĩgamba ĩyo ĩrĩ o ho o na ũũmũũthĩ).  Na rĩĩrĩ, gũtiarĩ na kĩndũ kĩngĩ kũu Ithandũkũinĩ rĩa Kĩrĩĩkanĩro o tiga ihengere iria igĩrĩ cia mahiga. Ihengere icio nĩ iria Musa eekĩrire kuo arĩ kĩrĩmainĩ gĩa Sinai. Hĩndĩ ĩyo nĩ rĩrĩa MWATHANI aathondekire Kĩrĩĩkanĩro na andũ a Isiraeli rĩrĩa moimaga Misiri. Riiri wa MWATHANI - Na rĩĩrĩ, athĩnjĩri Ngai arĩa oothe maarĩ ho, gũtakũbaarwo gĩkundi kĩrĩa moimĩĩte, nĩmeamũrĩĩte mageetheria. Nao Alawii oothe aini a nyĩmbo maarĩ ho meehumbĩĩte nguo cia gataani iria njega. Aini acio maarĩ: Asafu, Hemani, na Jeduthuni o na andũ a mbarĩ ciao. Nao Alawii makĩrũũgama na mwena wa irathĩro wa kĩgongoona me na thaani iria ihũũrithanagio ikagamba, inanda na ngita, na hamwe nao haarĩ athĩnjĩri Ngai igana rĩa mĩrongo ĩĩrĩ () mahuuhaga tũrumbeeta. Nao aini oothe mainaga makĩgoocaga na mũgambo ũmwe makĩhuuhaga tũrumbeeta na makĩhũũrithanagia thaani iria ihũũrithanagio ikagamba, o hamwe na indo ingĩ cia kũina nacio. Mainaga atĩrĩ: “Goocaai MWATHANI tondũ nĩ mwega, ũtugi wake nĩ wa tene na tene.” Na rĩĩrĩ, rĩrĩa athĩnjĩri Ngai meeherire Hekaarũinĩ itu rĩkĩiyũra kũu Hekaarũinĩ guothe. Naguo riiri wa MWATHANI ũkĩiyũra kũu Hekaarũinĩ guothe o nginya athĩnjĩri Ngai makĩremwo nĩ gũthiĩ na mbere gũthaathaiya.