 Ũrathi mũũru ũkoniĩ Turo  Atĩrĩĩrĩ, mũthenya wa mbere wa mweri, mwakainĩ wa ikũmi na ũmwe kuuma rĩrĩa twathaamirio, MWATHANI nĩanjarĩirie akĩnjĩĩra atĩrĩ, “Mũrũ wa mũndũ, andũ a Turo nĩmathekereire itũũra rĩa Jerusalemu makoiga atĩ nĩrĩanangĩĩtwo, rĩgooka mookoinĩ maao na atĩ marĩikaraga megangarĩĩte tondũ rĩtuĩkĩĩte kĩndũ gĩtiganĩrie. “Atĩrĩĩrĩ, MWATHANI Ngai egũkiuga atĩrĩ, ‘Wee Turo, nĩngũkũgarũrũka, ngũreehithĩrie ndũũrĩrĩ nyingĩ o ta ũrĩa iria rĩreehithagia ndiihũ cia maaĩ, ikũhũũre. Ikũmomora thingo ciaku na iharaganie mĩnaara yaku; na niĩ haate tĩĩri waku, ũtigwo o rwaro rwa mahiga. Ũgũgĩtuĩka o ta kũndũ gwa kwanĩkagwo neti cia gũtega thamaki ĩrĩ iriainĩ gatagatĩ na ũgĩtuĩke wa gũtahwo nĩ ndũũrĩrĩ. Nĩ niĩ MWATHANI Ngai ndoiga ũguo. Andũ aaku arĩa magaakorwo na kũu icagiinĩ, nao nĩkũũragwo makooragwo na rũhiũ rwa njora. Nawe nĩũkaamenya atĩ niĩ nĩ niĩ MWATHANI.’ ” MWATHANI Ngai ekuuga atĩrĩ, “Nĩngaareehithĩria itũũra rĩa Turo, mũthamaki ũrĩa mũnene gũkĩra athamaki oothe oimĩĩte mwena wa na rũgongo, naake nĩ we Nebukadinezaru mũthamaki wa Babilonia. Agooka arĩ na mbarathi, ngaari cia mbarathi na mbũtũ nene ya thigari cia mbarathi na cia magũrũ. Nĩakooraga andũ arĩa magaakorwo na kũu icagiinĩ na rũhiũ rwa njora, eenjere thingo ciaku mĩtaro, oombĩrĩre ihĩba cia tĩĩri thingoinĩ ciaku o na akũrigiicĩrie na rũgiri rwa ngo. Nĩakaamomora thingo ciaku na indo ciake cia kũmomora, na amomore mĩnaara yaku na mathanwa. Mbarathi icio ciake nyingĩ ikoombũra rũkũngũ rũkũhumbĩre, naguo mũkubio wa thigari cia mbarathi, na wa magũrũ ma ngaari cia mbarathi wenyenyie thingo ciaku. Agaatoonyera ihingoinĩ ciaku o ta ũrĩa andũ matoonyaga itũũra rĩrĩĩkĩĩtie kwanangwo. Thigari ciake cia mbarathi nĩikaarangaranga njĩrainĩ ciaku ciothe na nĩakooraga andũ aaku na rũhiũ rwa njora, o na amomore itugĩ ciaku iria cia hinya. Ningĩ nĩmagaataha ũtonga waku na magũtuunye indo ciaku. Makaamomora thingo ciaku o na matharũrie nyũmba ciaku iria thaka. Macooke maikie mahiga maaku, mbaaũ ciaku na kagoto gaaku iriainĩ.  Nĩngaakiria nyĩmbo ciaku, na mũgambo wa inanda ciaku ndũgaacooka kũiguuo rĩngĩ. Hĩndĩ ĩyo ngaagũtiga ũrĩ o mahiga matheri na kũndũ gwa kwanĩkagwo ngara cia gũtega thamaki. Ningĩ ndũgaacooka gwakwo rĩngĩ. Nĩ niĩ MWATHANI Mwene Hinya Wothe ndoiga ũguo.” Ningĩ MWATHANI Ngai ekwĩra itũũra rĩa Turo atĩrĩ, “Andũ arĩa matũũraga ndeereinĩ cia iria nĩmakainaina maigua mbugĩrĩrio ũgĩtoorio, ya andũ arĩa atiihangie, na arĩa marooragwo thĩinĩ waku.  Hĩndĩ ĩyo andũ oothe arĩa maathanaga kũu mabũrũriinĩ ma iriainĩ, magookĩrĩria itĩ ciao cia ũnene, marute nguo ciao cia ũnene, na nguo iria thaka. Magaikara thĩ tĩĩriinĩ mamakĩĩte makĩinainaga mategũtigithĩria nĩ ũrĩa manyiitĩĩtwo nĩ kĩeha nĩ ũndũ wa maũndũ marĩa magũkorereire. Macooke mathondeke rwĩmbo rwa gũgũcakaĩra, makũinĩre makiugaga atĩrĩ, ‘Kaĩ nĩwanangĩĩtwo-ĩ! Wee itũũra rĩraarĩ igweta mũno, o wee ũraarĩ rũteereinĩ rwa iria, wee ũronanagia ũcamba waku kũu iriainĩ, na ũrakiragia andũ oothe arĩa matũũraga ndeereinĩ cia iria na ihooru. Andũ arĩa matũũraga ndeereinĩ cia iria nĩkũinaina marainaina mũthenya ũyũ wa kũharaganio gwaku. Arĩa nao matũũraga mabũrũri ma iriainĩ nĩkũmaka maramaka moona ũtarĩ ho.’ ” MWATHANI Ngai egũkiuga atĩrĩ, “Ngũgũtua maganjo o ta matũũra marĩa matatũũragwo nĩ andũ, na ngũhumbĩre na maaĩ maingĩ moimĩĩte iriainĩ kũrĩa kũriku. Ngũgũtwara na kũu thĩ kũrĩa gũthiagwo nĩ arĩa akuũ mũgatũũranie na arĩa maakuire tene. Ngũkũiga na kũu thĩ kũrĩa kũriku mũno ũgatũũre kũndũ kwaharaganirio o tene, ũgatũũranie na arĩa maakuire tene. Ndũgaacooka gũtũũrwo nĩ andũ o na kana ũheeo gĩtĩĩo bũrũriinĩ wa arĩa marĩ muoyo.  Ngũkũniina na njĩra ya kũguoyohia, na ndũgaacooka kuonwo rĩngĩ. O na andũ mangĩgaagũcaria matigaakuona tene na tene.” Ũguo nĩguo MWATHANI Mwene Hinya Wothe oiga.