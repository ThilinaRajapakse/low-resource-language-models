 MWATHANI nowe wiki Ngai MWATHANI aroiga atĩrĩ, “Thikĩrĩriai, inyuĩ Aisiraeli, ndungata ciakwa, o andũ aakwa arĩa thuurĩĩte, o inyuĩ njiarwa cia Jakubu. Niĩ nĩ niĩ MWATHANI ũrĩa wamũũmbire. Kuuma rĩrĩa mwaciarirwo, ndũire ndĩmũteithagia. Tigaai gwĩtigĩra, inyuĩ mbarĩ ya Jakubu, mũrĩ ndungata ciakwa, andũ arĩa thuurĩĩte na nyendeete.  “Nĩngũhe bũrũri ũrĩa mũnyootu maaĩ, ndũme njũũĩ itherere bũrũri ũrĩa mũũmu. Nĩngaitĩrĩria ciana cianyu roho wakwa, na njiarwa cianyu ndĩciikũrũkĩrie iraathimo ciakwa. Nacio ikũre o ta nyeki ĩitĩrĩirio maaĩ wega, kana ta mĩtĩ ĩrĩa ĩkũraga rũteereinĩ rwa rũũĩ.  “Amwe moigage atĩrĩ, ‘Niĩ ndĩ wa MWATHANI.’ Angĩ makeĩĩtanagia na andũ a Isiraeli. Angĩ makeyandĩka mookoinĩ maao atĩ nĩ a MWATHANI, na makeĩĩta amwe a andũ a Ngai.”   MWATHANI, ũrĩa ũthamakagĩra na akagitĩra Isiraeli, o we MWATHANI Mwene Hinya Wothe, aroiga ũũ, “Niĩ nĩ niĩ kĩambĩrĩria na nĩ niĩ kĩrĩĩkĩro. Niĩ no niĩ nyiiki Ngai; gũtirĩ ũngĩ thengia niĩ. Nũũ ũhaana ta niĩ? Nĩeyumaumĩrie! Nũũ wanahota kũratha maũndũ marĩa mageekĩka kuuma kĩambĩrĩria kinya mũico wa mahinda maya? Tigaai gwĩtigĩra kana kũmaka; nĩmũũĩ atĩ kuuma o tene kinya rĩu, nĩnjugaga maũndũ marĩa mageekĩka. Inyuĩ mũrĩ aira aakwa. Kaĩ gũkĩrĩ Ngai ũngĩ thengia niĩ? Nĩkũrĩ Ngai ũngĩ ũrĩ na ũhoti? Ndirĩ ndamũigua!” Gũtĩĩa mĩhianano nĩ ũndũ ũrĩ magigi Andũ arĩa mathondekaga ngai cia mĩhianano nĩ a tũhũ mũno, na ngai icio magaathagĩrĩria itirĩ bata. Andũ arĩa macithaathayagia nĩ itumumu na irimũ. Nĩkĩo magaconorithio. Nũũ ũthondekaga ngai ya mũhianano kana agaacũhia mĩhianano ateetereire kuona uumithio? Arĩa oothe maheaga ngai icio cia mĩhianano gĩtĩĩo-rĩ, nĩmagaconorwo. Ningĩ arĩa macithondekaga no andũ ta andũ arĩa angĩ. Rekeei oothe macookanĩrĩre maciirithio; nĩkũmaka mekũmaka na maconoke. Atĩrĩĩrĩ, mũturi wa cuuma, ooyaga gĩcuuma kĩmwe, agagĩikia mwakiinĩ, agakĩhũũra na nyondo, na agagĩkũnja na hinya wa mooko maake. Hĩndĩ ĩyo arakĩrutĩra wĩra, ahũũtaga na akaaga hinya; anyootaga, akang'ara o na akanoga. Bundi wa mbaaũ naake athimaga gĩcunjĩ kĩa mũtĩ, agacora mbica na karamu. Agagĩkĩrutĩra wĩra na indo ciake, agathondeka mbica thaka mũno ya mũndũ, ĩgagĩtuĩka ya kũigwo nyũmbainĩ yake. Ahota gũtema mũtarakwa aũtũmĩre, kana atoonye mĩtitũ acagũre mũgandi kana mũthengera. Ningĩ no ahande mũkarakaba na eeterere mbura ĩũkũrie. Mũtĩ ũcio ũtũmagĩrwo ta ngũ na ũgatũmĩrwo gwacũhio mĩhianano. Mũndũ oyaga kĩnuthu kĩmwe agaakia nakĩo mwaki wa guota na wa kũruga irio, kĩnuthu kĩrĩa kĩngĩ agagĩacũhia agathondeka ngai akamĩthaathaiya. Gĩcunjĩ kĩmwe kĩa mũtĩ aakagia mwaki nakĩo; akahĩĩhia nyama naguo, akarĩa akahũũna. Ahehũka akoiga atĩrĩ, “Kaĩ mwaki ũyũ nĩ mwega na ũrĩ na ũrugarĩ-ĩ! Kaĩ mwaki ũyũ nĩ mwega-ĩ!” Gĩcunjĩ kĩu kĩngĩ agathondeka mũhianano, agacooka akaũinamĩrĩra akaũthaathaiya. Aũhooyaga akoiga atĩrĩ, “Ndagũthaitha honokia amu wee nĩ we ngai yakwa.” Andũ acio nĩ akingitaru mũno na matimenyaga ũrĩa mareeka. Mahingaga maitho na meciiria maao matikaanoone na mamenye ũũma. Mũndũ ũrĩa ũthondekaga mĩhianano ndagĩaga na ũcamba kana ũmenyo wa kuuga, “Gĩcunjĩ kĩmwe kĩa mũtĩ ũyũ, ndaakirie mwaki nakĩo, ngĩruga irio na makara maakĩo na ngĩhĩĩhia nyama ngĩrĩa. Gĩcunjĩ kĩu kĩngĩ nĩkĩo ndathondekire mũhianano ũyũ nakĩo. Na atĩ rĩu nĩ niĩ ũyũ ndĩrainamĩrĩra gĩcunjĩ kĩa mũtĩ!” Mũndũ ũcio ariitĩĩte akarĩa mai! Meciiria maake mamũturuurĩĩtie makamwagithia njĩra na ndangĩteithĩka. Ndangĩĩcookerera amenye atĩ mũhianano ũcio anyiitĩĩte na mooko maake ti ngai o na atĩa! MWATHANI nĩ we mũũmbi na mũhonokania MWATHANI aroiga atĩrĩ, “Isiraeli, ririkana ũndũ ũyũ! Ririkana wĩ ndungata yakwa. Niĩ ndakũũmbire na ngĩgũtua ndungata yakwa, na ndirĩ hĩndĩ ngariganĩrwo nĩ we. Haatĩĩte mahĩtia maaku o ta ũrĩa matu mahaatagwo, na meehia maaku o ta ũrĩa kĩbii kĩhaatagwo. Kĩnjookerere, tondũ nĩ niĩ ngũhonokagia.”  Inaai mũkeneete inyuĩ, igũrũ! Anĩrĩraai inyuĩ thĩ kũrĩa kũriku! Tuthũkaai mũkeneete, inyuĩ irima, o na inyuĩ mĩtitũ na mĩtĩ yothe ĩrĩa ĩrĩ kuo! Nĩ gũkorwo MWATHANI nĩahonokeetie andũ aake, na nĩarĩtũũgagĩrio thĩinĩ wa Isiraeli.  “Niĩ nĩ niĩ MWATHANI mũhonokia waku; nĩ niĩ ndakũũmbire ndainĩ ya maitũguo. Nĩ niĩ MWATHANI ũrĩa wombire indo ciothe; nĩ niĩ ndatambarũkirie igũrũ. No niĩ ndoombire thĩ na ndamĩũmbire ndĩ o nyiiki.  Nĩ niĩ nduruuragia ooni maũndũ, na ngariitia arĩa maragũraga na njata. Nĩndeganaga na mĩgambo ya njũhĩga na ngoonania atĩ ũũgĩ wao nĩ ũrimũ mũtheri. Nĩ niĩ ndũmaga mĩgambo ya ndungata yakwa ĩhinge, na ngatũma ũrathi wa atũmwo aakwa ũkinye. Nĩ niĩ ndĩreera Jerusalemu atĩ andũ nĩmegũcooka gũtũũra thĩinĩ waku. O na ngeera matũũra ma Juda atĩ nĩmagaakwo rĩngĩ. Matũũra maakuo marĩa marĩ ciĩgĩĩgĩ nĩngaamaaka rĩngĩ. Nĩ niĩ ndutaga watho iria na njũũĩ ikahũa.  Na niĩ njĩĩrĩĩte Cairasi atĩrĩ, ‘Wee ũrĩathanaga handũinĩ haakwa, ũrĩĩkaga ũrĩa ngwenda wĩke, nĩũrĩathana Jerusalemu yakwo rĩngĩ, na mũthingi wa Hekaarũ nĩũgaakwo rĩngĩ.’ ”