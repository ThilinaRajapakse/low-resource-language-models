 Mĩario ĩrĩa Solomoni arĩirie andũ (Atha .-) Hĩndĩ ĩyo Solomoni akĩhooya atĩrĩ: “Rĩu wee MWATHANI, nĩũthuurĩĩte gũtũũra matuinĩ marĩa matumanu. Nĩngwakĩire Hekaarũ thaka, nĩguo ũtũũre kuo tene na tene.” Naake Solomoni akĩhũgũkĩra andũ oothe a Isiraeli, akĩmaraathima marũũgamĩĩte o hau,  akiuga atĩrĩ, “MWATHANI Ngai wa Isiraeli arogaathwo, o we ũcio ũhingĩĩtie ũrĩa eerĩire baaba Daudi rĩrĩa oigire, ‘Kuuma rĩrĩa ndarutire andũ aakwa a Isiraeli kuuma bũrũri wa Misiri ndirĩ ndathuura itũũra o na rĩmwe bũrũriinĩ wothe wa Isiraeli atĩ nĩguo njakĩrwo Hekaarũ kuo ya gũthaathayagĩrio. Ndirĩ ndathuura mũndũ o na ũmwe atuĩke mũthamaki wao. Rĩu nĩthuurĩĩte Jerusalemu gũtuĩke handũ harĩa ndĩthaathayagĩrio, na ngagũthuura wee, Daudi ũtuĩke wa gũthamakagĩra andũ aakwa a Isiraeli.’ ” Naake Solomoni agĩthiĩ na mbere na mĩario akiuga atĩrĩ, “Baaba Daudi nĩataanyĩĩte gwakĩra MWATHANI Ngai wa Isiraeli Hekaarũ ya gũthaathayagĩrio. No MWATHANI akĩmwĩra atĩrĩ, ‘Nĩ wega ũguo ũtuĩte kũnjakĩra Hekaarũ, no rĩĩrĩ, wee mwene ti we ũkaanjakĩra, ũrĩa ũkaanjakĩra nĩ mũũriũ waku wee mwene.’ “Na rĩu, MWATHANI nĩahingĩĩtie kĩĩranĩro gĩake. Nĩ ũndũ-rĩ, nĩ niĩ nduĩkĩĩte mũthamaki wa Isiraeli ithenya rĩa baaba, na nĩndĩkĩĩtie gwaka Hekaarũ harĩa andũ a Isiraeli marĩthaathayagĩria MWATHANI Ngai wao. Ningĩ nĩnjigĩĩte Ithandũkũ Hekaarũinĩ rĩrĩa rĩrĩ na ihengere cia mahiga cia kĩrĩĩkanĩro kĩrĩa MWATHANI aarĩkanĩire na Aisiraeli.” Ihooya rĩa Solomoni (Atha .-) Naake Solomoni akĩrũũgama hau mbere ya kĩgongoona kĩa MWATHANI akĩonagwo nĩ andũ oothe, akĩambararia mooko maake na igũrũ akĩhooya. (Solomoni nĩgwaka aakĩĩte njukwaa ya gĩcango, kũu nja ĩrĩa nene gatagatĩ. Nayo yaarĩ ya mita igĩrĩ na boiniti igĩrĩ, thikwea na kĩrũũgamo kĩa mita ĩmwe na boiniti ithatũ. Hau nĩ ho aahaicire, agĩturia maru aambararĩĩtie mooko na igũrũ.) Naake akĩhooya atĩrĩ, “Wee, MWATHANI, Ngai wa Isiraeli, gũtirĩ ũngĩ ũhaana ta we kũu igũrũ kana gũũkũ thĩ. Wee nĩũrũmagia kĩrĩĩkanĩro gĩaku na andũ aaku, na ũkamoonia ũtugi waku rĩrĩa magwathĩkĩra na ngoro yothe. Nĩũrũmĩĩtie kĩrĩĩkanĩro kĩrĩa werĩire baaba Daudi; naguo ũhoro ũrĩa waririe nĩwahinga ũũmũũthĩ.  Rĩu MWATHANI Ngai wa Isiraeli, tũũra ũrũmĩĩtie kĩĩranĩro kĩrĩa werĩire baaba Daudi, ũkiuga atĩ ndakaaga mũndũ kuuma njiarwainĩ ciake, wa gũikarĩra gĩtĩ kĩa ũthamaki wa Isiraeli o na rĩ, angĩkorwo nĩirĩathĩkagĩra watho waku ta ũrĩa we aawathĩkagĩra. Na rĩu MWATHANI Ngai wa Isiraeli ndagũthaitha ũtũme kĩĩranĩro kĩrĩa werĩire Daudi baaba, ndungata yaku, kĩhinge.  “No rĩĩrĩ, wee Ngai, ũngĩhota atĩa gũtũũrania gũũkũ thĩ na andũ? Atĩrĩĩrĩ, igũrũ guothe ndũngĩhota kũiganĩra kuo; ũngĩkĩhota atĩa kũiganĩra Hekaarũ ĩno njakĩĩte? Ndagũthaitha MWATHANI Ngai wakwa, ũthikĩrĩrie ihooya rĩakwa, niĩ ndungata yaku, na ũhingĩrie ũrĩa ndĩrakũhooya.  Reke maitho maaku maikarage hĩndĩ ciothe macũũthĩrĩirie Hekaarũ ĩno hĩndĩ ciothe, ĩrĩa weranĩire ya gũthaathayagĩrio. Ningĩ ndagũthaitha ũthikagĩrĩrie hĩndĩ ciothe rĩrĩa ndaingĩra kuo gũkũhooya. Ĩtĩkĩra gũthikagĩrĩria mahooya maakwa o na ma andũ aaku a Isiraeli rĩrĩa tuoka handũ haaha gũkũhooya. Ningĩ ũrĩ o kũu gwaku igũrũ ũgatũthikagĩrĩria, na ũgatuohera meehia maitũ. “Mũndũ angĩkaahĩtĩria mũndũ ũrĩa ũngĩ, acooke areehwo mbere ya kĩgongoona gĩaku thĩinĩ wa Hekaarũ ĩno nĩguo ehĩte-rĩ, hĩndĩ ĩyo MWATHANI ũgaathikĩrĩria ũrĩ o kũu igũrũ, ũgĩtuithanie ndungata ciaku. Hĩndĩ ĩyo ũgĩcooke ũherithie ũrĩa wĩhĩĩtie o ta ũrĩa kwagĩrĩire, na ũrĩa ũteehĩĩtie ũmũrekererie. “Rĩrĩa andũ aaku a Isiraeli mahootwo nĩ thũ ciao nĩ ũndũ wa ũrĩa makũhĩtĩirie, mangĩgũcookerera mooke marũũgame gũũkũ Hekaarũinĩ, mahooe na merire meehia maao-rĩ, ũmathikagĩrĩrie ũrĩ o kũu gwaku igũrũ. Ningĩ ũmoohagĩre meehia maao, na ũkamacookia bũrũri ũrĩa wamaheire na ũkĩhe maithe maao. “Wee MWATHANI, ũngĩgiria mbura yure tondũ andũ aaku nĩmakũhĩtĩirie, mangĩĩrira na marore Hekaarũ ĩno, magĩkũhooyaga menyiihĩĩtie, ndagũthaitha MWATHANI ũmathikagĩrĩrie ũrĩ o kũu igũrũ. Ohagĩra andũ aaku a Isiraeli meehia maao, na ũmarutage gũthiaga na mĩthiĩre ĩrĩa yagĩrĩire. Ningĩ MWATHANI ũcooke ũhe bũrũri ũcio waku mbura, o ũcio waheire andũ aaku ũtũũre ũrĩ igai rĩao. “Ningĩ bũrũri ũngĩgĩa ng'aragu, mũthiro, irio iciinwo nĩ mbaa, gũũke mĩrumbĩ ya ngigĩ, andũ aaku matharĩkĩrwo nĩ thũ, makorwo nĩ ndwari kana mũrimũ o wothe, o na hĩndĩ ĩyo mangĩkũhooya, ndagũthaitha ũmaiguage. Mũndũ ũmwe kana andũ oothe a Isiraeli, nĩ ũndũ wa kũmenya thĩĩna wa ngoro ciao mangĩkũhooya maambararĩĩtie mooko na igũrũ maroreete Hekaarũ ĩno-rĩ, ndagũthaitha ũiguage mahooya maao. Ndagũthaitha ũmathikagĩrĩrie ũrĩ kũu gwaku igũrũ ũkamoohera meehia. Tondũ wee mwene, no we ũũĩ meciiria ma ngoro cia andũ aaku, ndagũthaitha wĩkage o mũndũ o ta ũrĩa ũrĩonaga aagĩrĩirwo nĩgwĩkwo. Ĩkaga ũguo nĩguo andũ aaku matũũre makũheaga gĩtĩĩo na magwathĩkagĩra matukũ moothe, marĩa megũtũũra bũrũri ũrĩa waheire maithe maitũ. “Ningĩ mũndũ wa bũrũri ũngĩ angĩkaigua ngumo yaku, o na maũndũ manene marĩa wĩkĩire andũ aaku, oime bũrũri wao ooke Hekaarũinĩ ĩno gũkũhooya-rĩ, ndagũthaitha ũkamũigua. Ũkamũhingĩria mahooya maake ũrĩ o kũu gwaku igũrũ, nĩ geetha andũ oothe a thĩ makũmenye na magwathĩkagĩre, o ta ũrĩa andũ aaku a Isiraeli magwathĩkagĩra. Hĩndĩ ĩyo nĩmarĩmenyaga atĩ Hekaarũ ĩno njakĩĩte nĩ ho handũ harĩa wee ũthaathayagĩrio. “Ningĩ andũ aaku mangĩkoimagara makarũe na thũ ciao, o ta ũrĩa ũgaakorwo ũmaathĩĩte, nao macooke makũhooe marĩ o harĩa magaakorwo, macũũthĩrĩirie itũũra rĩĩrĩ ũthuurĩĩte o na Hekaarũ ĩno ngwakĩire, ndagũthaitha ũkaigua mahooya maao ũrĩ o kũu gwaku igũrũ ũmahe ũhootani. “Andũ aaku mangĩgaakwĩhia (amu hatikĩrĩ mũndũ o na ũmwe ũteehagia) na nĩ ũndũ wa kũraakario nĩ o, ũmarekererie mahootwo na matahwo nĩ thũ ciao, matwarwo bũrũri wa kũraaya o na kana wa gũkuhĩ, mangĩkoona meehia maao merire, na macooke makũhooe me bũrũri ũcio wa andũ acio maamatahire, makiugaga, ‘Nĩtwĩhĩĩtie na tũgeeka maũndũ ma ũkĩĩgu na ma waganu,’ ndagũthaitha ũkaigua mahooya maao, MWATHANI. Mangĩkaahera na ma matarĩ na itherũ marĩ bũrũri ũcio, na makũhooe maroreete bũrũri ũyũ waheire maithe maitũ, itũũra rĩĩrĩ ũthuurĩĩte, o na Hekaarũ ĩno ngwakĩire-rĩ, ndagũthaitha ũkaigua mahooya maao ũrĩ o kũu gwaku igũrũ na ũmaiguĩre tha na ũmoohere meehia maao moothe. “Rĩu, Ngai wakwa, tũrore na ũigue mahooya maitũ marĩa tũrakũhooya twĩ handũ haaha.   “Tondũ ũcio rĩu, wee MWATHANI Ngai, ndagũthaitha warahũke, ũtoonye Hekaarũinĩ ĩno yaku, wee mwene na Ithandũkũ rĩaku rĩa Kĩrĩĩkanĩro rĩrĩa rĩonanagia hinya. Ningĩ wee MWATHANI Ngai, humbĩra athĩnjĩri aaku na ũhonokio waku, nao andũ aaku arĩa aamũre makenagĩre mawega maaku. Ndagũthaitha, MWATHANI Ngai ndũkandiganĩrie niĩ ndungata yaku ĩrĩa ũthuurĩĩte. Ririkana ũrĩa watugaga Daudi ndungata yaku.”