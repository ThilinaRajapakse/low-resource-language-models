 Mũthamaki gũtĩĩithia Moridekai Ũtukũ ũcio mũthamaki nĩagire toro, na kwoguo akiuga atĩ ibuku rĩrĩa rĩandĩkagwo maũndũ ma bata ma bũrũri wake rĩreehwo athoomerwo.  Harĩa aathoomeirwo nĩhaarĩ na ũhoro wa ũrĩa Moridekai aahithũririe njaama ya kũũraga mũthamaki. Njaama ĩyo yathondekeetwo nĩ Bigithana na Tereshi, arume arĩa eerĩ maarĩ ahakũre na marangagĩra kĩhingo gĩa gũtoonya kwa mũthamaki. Mũthamaki akĩũria atĩrĩ, “Nĩ ũndũ ũrĩkũ twamũtĩithirie Moridekai naguo na twamũheire kĩheeo kĩrĩkũ nĩ ũndũ wa gĩĩko kĩu eekire?” Nao andũ arĩa maamũtungatagĩra makĩmũcookeria atĩrĩ, “Gũtirĩ.” Naake mũthamaki nĩoririe atĩrĩ, “Nĩkũrĩ mũnjaama o na ũmwe gũũkũ kwa mũthamaki?” Hĩndĩ ĩyo naake Hamani aakorirwo atoonya nja ya kwa mũthamaki, ookĩĩte kũũria mũthamaki ũhoro wa handũ harĩa aakĩĩte ha gũitĩra Moridekai. Kwoguo ndungata ciake ikĩmwĩra atĩrĩ, “Hamani arĩ haaha akĩenda gũkuona.” Naake mũthamaki akĩĩra ndungata ciake atĩrĩ, “Mũrekeei atoonye.” Hamani agĩgĩtoonya, naake mũthamaki akĩmũũria atĩrĩ, “Nĩharĩ mũndũ ndĩrenda gũtĩĩithia, ngũmũtĩĩithia na njĩra ĩrĩkũ?” Naake Hamani agĩciiria na ngoro atĩrĩ, “Hiihi mũndũ ũyũ mũthamaki arenda gũtĩĩithia ti ũngĩ nĩ niĩ.” Hamani nĩakĩĩrire mũthamaki atĩrĩ, “Ũũ nĩguo mũndũ ũrĩa mũthamaki arenda gũtĩĩithia egwĩkwo. Athana atĩ nguo iria mũthamaki aneekĩra ireehwo, o na mbarathi ĩrĩa yanakuua mũthamaki ĩrĩa ĩĩkĩrĩĩtwo thũmbĩ ya ũthamaki mũtwe. Thuutha wa ũguo mũndũ ũmwe mũnene eetwo eekĩre mũndũ ũcio nguo icio, acooke amũtongorie amũhaicĩĩtie mbarathi igũrũ. Macooke matuĩkanĩrie kĩhaaro gĩa itũũra. Na mũndũ ũcio mũnene ũkũmũtongoria athiĩ akĩanagĩrĩra atĩrĩ, ‘Taroraai ũrĩa mũndũ ũrĩa mũthamaki ekwenda gũtĩĩithia eekagwo!’ ” Naake mũthamaki akĩĩra Hamani atĩrĩ, “Thiĩ narua woe nguo cia mũthamaki o hamwe na mbarathi, wĩke Moridekai ũrĩa Mũyahudi maũndũ macio moothe wagweta makũmũtĩĩithia. Nĩũkũmuona aikarĩĩte kĩhingoinĩ gĩa gũtoonya mũciĩ kwa mũthamaki.” Kwoguo Hamani akĩoya nguo cia mũthamaki o hamwe na mbarathi, agĩcihumba Moridekai, agĩcooka akĩmũhaicia mbarathi igũrũ, na akĩmũtongoria magĩtuĩkanĩria kĩhaaro gĩa itũũra, Hamani akĩanagĩrĩra atĩrĩ, “Taroraai ũrĩa mũndũ ũrĩa mũthamaki eenda gũtĩĩithia eekagwo.” Moridekai agĩcooka kĩhingoinĩ gĩa gũtoonya kwa mũthamaki, naake Hamani agĩkĩinũka gwake mũciĩ na ihenya ehumbĩrĩĩte ũthiũ nĩ ũndũ wa gũconoka. Nĩakĩĩrire mũtumia wake hamwe na araata aake oothe ũrĩa wothe wamũkorereire. Naake mũtumia wake o hamwe na araata aake arĩa maarĩ oogĩ makĩmwĩra atĩrĩ, “Angĩkorwo Moridekai ũcio wambĩrĩria kuoya ũtongoria waku nĩ Mũyahudi, ndũngĩmũhoota. Nĩ ma nĩegũkũhoota.” Hamani kũũragwo O hĩndĩ ĩyo maaragia, arũme arĩa ahakũre a kwa mũthamaki magĩkinya mahiũhĩĩte nĩguo matware Hamani na ihenya irugainĩ rĩrĩa Esiteri aamahaarĩrĩirie.