 Isiraeli, ũtheri wa ndũũrĩrĩ  Tategaai matũ mũũthikĩrĩrie inyuĩ andũ a icigĩrĩrainĩ cia iria o inyuĩ andũ arĩa matũũraga kũndũ kũraaya! Atĩrĩĩrĩ, MWATHANI aathuurire akĩnyamũra nduĩke ndungata yake o hĩndĩ ĩrĩa ndarĩ ndainĩ ya maitũ.  Aathondekire kanua gaakwa karĩ koogĩ o ta rũhiũ rwa njora, aanjigire angitĩire na guoko gwake. Aathondekire haana o ta mũguĩ mũnyorokie wega, ũrĩ mũnoore na ũkahaarĩrio wega. Agĩcooka akĩnjĩĩra atĩrĩ, “Isiraeli, wee nĩ we ndungata yakwa na nĩũrĩtũmaga andũ mangooce.”  No niĩ ngiuga atĩrĩ, “Niĩ-rĩ, nĩndutĩĩte wĩra, no ndũgĩĩte na uumithio; nĩnogeete, no ndirĩ ũndũ hingĩĩtie. No rĩĩrĩ, nĩnjĩrĩgĩrĩire atĩ MWATHANI nĩarĩgitagĩra ihooto ciakwa na aheage mũcaara nĩ ũndũ wa wĩra ũrĩa ndutĩĩte.”  Hĩndĩ ĩrĩa ndaarĩ ndainĩ ya maitũ, MWATHANI nĩathuurire, nduĩke ndungata yake, nĩ geetha njookie mbarĩ ya Jakubu harĩ we na njookanĩrĩrie Aisiraeli harĩ we. MWATHANI nĩaheete gĩtĩĩo, Ngai wakwa nĩatuĩkĩĩte hinya wakwa.  MWATHANI arakĩnjĩĩra atĩrĩ, “Ndungata yakwa, ndĩ na wĩra mũnene mũno ngũkũhe; to gũcookanĩrĩria ũgũcookanĩrĩria matigari ma andũ a Aisiraeli, no nĩngũgũtua ũtheri wa kũmũrĩkĩra ndũũrĩrĩ nĩ geetha ũhonokania wakwa ũkinye ituri cia thĩ.”  MWATHANI Ũrĩa Mũtheru wa Isiraeli, o we mũkũũri wa Aisiraeli, areera, ũrĩa ũnyararĩĩtwo nĩ andũ, akamenwo nĩ ndũũrĩrĩ na agatuuo ngombo nĩ aathani, atĩrĩ, “Athamaki marĩkuonaga makarũũgama makũhe gĩtĩĩo. Anene nao magakũinamĩrĩra, magakwĩnyiihĩria.”  Tondũ MWATHANI nĩahingagia irĩĩko ciake na Ngai Ũrĩa Mũtheru wa Isiraeli nĩ we ũgũthuurĩĩte. Andũ a Jerusalemu gũcookanĩrĩrio  MWATHANI aroiga atĩrĩ, “Hĩndĩ ya gũtugana, nĩngaamũthikĩrĩria. Hĩndĩ ya kũhonokania yakinya, nĩngaamũteithia. Nĩngaamũgitĩra na ndĩmũmenyerere na ndĩmũhũthĩre gũthondeka kĩrĩĩkanĩro na andũ oothe. Nĩngaamwĩtĩkĩria gũcooka gũikara bũrũri wanyu ũrĩa rĩu ũrĩ maganjo. Arĩa marĩ njeera, nĩngaamarekereria nao arĩa mahingĩrĩirwo kandurumu ĩrĩ nduma, ndũme mahingũrĩrwo mooke ũtheriinĩ nao makaahaana o ta rũũru rũrarĩithio mĩkĩrainĩ ya njĩra na rũrarĩa kũndũ kũrĩa gũtũũgĩru.  Matikaahũũta o na kana manyoote, matigaathĩĩnio nĩ ũrugarĩ wa riũa, o na kana nĩ rũhuuho. Mũndũ ũmeendeete nĩ we ũkaamatongoria akaamatongoria ameerekeirie ithimainĩ cia maaĩ.  “Nĩngaathondeka njĩra yakwa itwĩkanĩirie irĩmainĩ ciothe, ngaathondeka njĩra ya kũgererwo nĩ andũ aakwa. Amwe makoima mabũrũri ma kũraaya, angĩ moime mwena wa na rũgongo na wa ithũĩro na angĩ moime Aswani, mwena wa na kĩanda.”  Wee igũrũ ina ũkeneete! Nawe thĩ ugĩrĩria nĩgũkena! Irĩma nacio nĩ itumũke ciine! MWATHANI nĩomĩrĩirie andũ aake; andũ aake arĩa maranyarirĩka nĩamaiguĩrĩire tha.  No andũ a Jerusalemu maroiga atĩrĩ, “MWATHANI nĩatũtiganĩirie! Nĩariganĩirwo nĩ ithuĩ.” Naake MWATHANI agacookia atĩrĩ, “Mũtumia no ariganĩrwo nĩ mwana oongithĩĩtie? No aage kwenda mwana aciarĩĩte?” O na angĩriganĩrwo nĩ we, niĩ ndirĩ hingo ingĩriganĩrwo nĩ inyuĩ. Jerusalemu, ndingĩriganĩrwo nĩ we rĩ kana rĩ, nyaandĩkĩĩte rĩĩtwa rĩaku hĩinĩ ciakwa.  “Andũ a gũgwaka rĩngĩ megũũka o narua, na arĩa maakwanangire nĩmegũthaama. Taikia maitho maaku mĩena na mĩena wone ũrĩa kũrathiĩ na mbere! Andũ aaku nĩkũũngana marongana, nĩgũũka marooka mũciĩ! O ta ũrĩa niĩ Ngai ndũũraga muoyo, nĩũgũkenio nĩ andũ aaku, o ta ũrĩa mũhiki akenagio nĩ mathaga maake.  “Atĩrĩĩrĩ, kũndũ gwaku kũrĩa gũthũũkangĩĩtio na kũrĩa gũkirĩĩte ihooru, o na kũrĩa kwanangĩĩtwo, andũ aaku magũtumngana kuo kũnyiihe, na maingate arĩa oothe marakwanangaga. Andũ aaku arĩa maaciarĩirwo ĩthaamĩrioinĩ, makoiga atĩrĩ ũkĩiguaga, ‘Bũrũri ũyũ nĩ mũnyiinyi mũno, nĩtũbatairio nĩ bũrũri mwaraariĩ nĩguo tuone gwa gũtũũra.’ We nawe nĩũgecũũrania wĩyũrie atĩrĩ, ‘Nũũ ũnjiarĩire ciana ici ciothe? Nĩndatuunyirwo ciana ciakwa, na ndingĩrahotire kũgĩa na ingĩ. Ndĩraarĩ mũthaamie na ngaingatwo. Nũũ ũkĩrereete ciana ici? Ndĩratigĩĩtwo ndĩ o nyiiki, ciana ici nacio iroimire na kũ?’ ”  MWATHANI Ngai areera andũ aake atĩrĩ, “Nĩngũheneria ndũũrĩrĩ na guoko, na ndĩcihe kĩmenyithia. Nacio ikĩreehe aanake aaku imakuuĩĩte gĩthũriinĩ na airĩĩtu aaku imakuuĩĩte na ng'oong'o. Athamaki nĩ o magaakorwo mahaana maithe maanyu nao kwini matuĩke ta maanyina maanyu. Nao magooka mainamĩrĩire mbere yaku, makũhe gĩtĩĩo. Magaakũhe gĩtĩĩo menyiihĩĩtie. Nawe nĩũkaamenya atĩ niĩ nĩ niĩ MWATHANI, na atĩ gũtirĩ wetagĩrĩra ũteithio wakwa ũconorithagio.”  Atĩrĩĩrĩ, mũndũ njamba no atuunyĩke indo iria atahĩĩte? Mũthamaki ũtarĩ tha no arekererie mabuthu maake? MWATHANI aroiga atĩrĩ, Ũguo nĩguo gũgũtuĩka. Mũndũ njamba nĩegũtuunywo mabuthu maake na mũthamaki ũtarĩ tha atuunywo indo iria atahĩĩte. Niĩ mwene nĩ niĩ ngũhũũrana na arĩa mararũa nawe, na no niĩ ngũhonokia ciana ciaku. Arĩa makũhinyagĩrĩria ngaatũma marĩe nyama cia mĩĩrĩ yao, na marĩĩo nĩ thakame yao eene o ta ũrĩa mũndũ arĩagwo nĩ ndibei. Hĩndĩ ĩyo andũ oothe nĩmakaamenya atĩ niĩ nĩ niĩ MWATHANI ũrĩa ũkũhonokagia, na atĩ niĩ Ngai wa Jakubu, o niĩ Mwene Ũhoti, nĩ niĩ Mũgũkũũri.