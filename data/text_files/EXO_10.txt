 Ngigĩ Ningĩ MWATHANI akĩĩra Musa atĩrĩ, “Thiĩ kwĩ mũthamaki, nĩ amu nĩndũmĩĩte we na njaama ciake moomie ngoro, nĩ geetha nyonanie ciama ici ciakwa gatagatĩinĩ kaao. Ningĩ njĩkĩĩte ũguo nĩ geetha mũkaahota kũhe ciana cianyu na ciana cia ciana cianyu ũhoro wa maũndũ marĩa njĩkĩĩte Misiri, na ciama iria ningĩĩte gatagatĩinĩ kaao, nĩguo inyuothe mũmenye atĩ nĩ niĩ MWATHANI.” Kwoguo Musa na Harũni magĩthiĩ kwa mũthamaki makĩmwĩra atĩrĩ, “MWATHANI, Ngai wa Ahibirania ekuuga atĩrĩ, ‘Nĩ nginya rĩ ũgũtũũra ũregeete kwĩnyiihia mbere yakwa? Reke andũ aakwa mathiĩ nĩ geetha magaathaathaiye. Wathiĩ na mbere kũmagiria mathiĩ, rũũciũ nĩngaareehithia ngigĩ gũũkũ bũrũriinĩ waku. Ikaahumbĩra thĩ ũguo atĩ gũtirĩ mũndũ ũkaahota kuona tĩĩri. Ningĩ nĩikaarĩa kĩrĩa gĩothe gĩtaathũũkangirio nĩ mbura ya mbembe, o na irĩe mĩtĩ yothe ĩrĩa ĩtigarĩĩte Nacio nĩikaiyũra nyũmba ciaku, na nyũmba cia njaama ciaku ciothe, o hamwe na cia andũ aaku oothe. Ũndũ ũcio ũgũkorwo ũrĩ mũũru gũkĩra maũndũ moothe marĩa maithe maanyu maanoona.’ ” Musa agĩkĩhũndũka, akĩehera harĩ mũthamaki. Nacio njaama cia mũthamaki ikĩmwĩra atĩrĩ, “Mũndũ ũyũ egũtũũra atũthĩĩnagia nginya rĩ? Reke andũ a Isiraeli mathiĩ magathaathaiye MWATHANI Ngai wao. Kaĩ ũtaroona ũrĩa bũrũri wa Misiri wanangĩkĩĩte?” Kwoguo Musa na Harũni magĩkĩreehwo rĩngĩ kũrĩ mũthamaki, naake akĩmeera atĩrĩ, “ Thiĩi mũgathaathaiye MWATHANI Ngai wanyu. No rĩĩrĩ, njĩĩraai nĩ a megũthiĩ?” Naake Musa agĩcookia atĩrĩ, “ Tũgũthiĩ ithuothe, hamwe na ciana ciitũ na atongoria aitũ. Tũgũthiĩ na aariũ na aarĩ aitũ, mbũri, ng'ondu, o na ng'ombe ciitũ, amu no mũhaka tũgĩe na thigũkũ ya gũtĩĩa MWATHANI.” Naake mũthamaki akĩmeera atĩrĩ, “Ndehĩta na MWATHANI atĩ gũtirĩ hĩndĩ ingĩĩtĩkĩra mũthiĩ na atumia aanyu na ciana cianyu! Ti itherũ nĩmũciirĩire gwĩka ũũru. Aaca! Gũtingĩhoteka ũguo! Arũme oiki nĩmathiĩ magathaathaiye MWATHANI, angĩkorwo ũguo nĩguo mũkwenda.” Arĩĩkia kuuga ũguo, Musa na Harũni makĩingatwo mbere ya mũthamaki. MWATHANI agĩkĩĩra Musa atĩrĩ, “Tambũrũkĩria bũrũri wa Misiri guoko gwaku, nĩguo ngigĩ ciũke bũrũriinĩ wa Misiri irĩe mĩmera yothe, na kĩrĩa gĩothe gĩatigirio nĩ mbura ya mbembe.” Kwoguo Musa akĩambararia mũthĩĩgi wake, naake MWATHANI agĩtũma rũhuuho rũhuruutane ruumĩĩte mwena wa irathĩro mũthenya wothe na ũtukũ wothe. Gũkĩrooka gũkĩa rũhuuho rũu nĩrwareeheete ngigĩ.  Nacio ngigĩ icio igĩũka irĩ mĩrumbĩ mĩingĩ mũno ĩkĩiyũra bũrũriinĩ wothe wa Misiri. Ciarĩ nyingĩ ũguo atĩ gũtirĩ kwagĩa mĩrumbĩ ta ĩyo, na gũtirĩ hĩndĩ gũkaagĩa ĩngĩ ta yo rĩngĩ. Ciahumbĩrire thĩ yothe ikĩmĩkunĩkĩra o biũ, na ikĩrĩa mĩtĩ yothe bũrũriinĩ, o na matunda ma mĩtĩ marĩa maatigĩĩtio nĩ mbura ya mbembe. Gũtiatigarire gathangũ o na kamwe karuru mũtĩinĩ o wothe kana mũmera o wothe bũrũriinĩ wothe wa Misiri. Mũthamaki agĩgĩĩta Musa na Harũni na ihenya akĩmeera atĩrĩ, “Nĩnjĩhĩirie MWATHANI Ngai wanyu, o na ngamũhĩtĩria. Kĩnjohereei rĩĩhia rĩakwa riita o rĩĩrĩ rĩmwe tu, na mũhooe MWATHANI Ngai wanyu anjehererie itũhũũhũ rĩĩrĩ.” Musa akĩehera harĩ mũthamaki, agĩthiĩ akĩhooya MWATHANI. Naake MWATHANI akĩgarũra rũhuuho rwa mwena wa irathĩro, rũkĩhuruutana mũno na mwena wa ithũĩro, rũkĩoya ngigĩ icio rũgĩcihuruuta rũgĩciikia Iriainĩ Ituune#. Iria Ituune: Na Kĩhibirania nĩ Iria rĩa Ithanjĩ. Iria rĩĩrĩ norĩo rĩĩtagwo Mũcongoco wa Suezi, kana Mũcongoco wa Akaba.. Gũtirĩ ngigĩ o na ĩmwe yatigirwo bũrũriinĩ wothe wa Misiri. No MWATHANI akĩũmia ngoro ya mũthamaki akĩrega gwĩtĩkĩria Aisiraeli mathiĩ. Nduma Ningĩ MWATHANI akĩĩra Musa atĩrĩ, “Tambũrũkia guoko gwaku ũkũroreetie na igũrũ, nĩ geetha bũrũri wothe wa Misiri ũgĩe nduma ndumanu ĩngĩhuutĩka na guoko.”  Musa agĩgĩtambũrũkia guoko gwake akũroreetie igũrũ, naguo bũrũri wothe wa Misiri ũkĩgĩa nduma ndumanu mũno kwa ihinda rĩa mĩthenya ĩtatũ. Gũtirĩ mũndũ wahotaga kuona ũrĩa ũngĩ, o na kana akoima nyũmba gwake ihindainĩ rĩu rĩothe. No andũ a Isiraeli maarĩ na ũtheri kũrĩa maikaraga. Mũthamaki agĩgĩĩta Musa akĩmwĩra atĩrĩ, “Thiĩi mũgathaathaiye MWATHANI; o na atumia aanyu no mathiĩ hamwe na inyuĩ, o ũndũ ũmwe na ciana cianyu. No rĩĩrĩ, ng'ondu cianyu, mbũri, o na ng'ombe no mũhaka itigwo gũũkũ.” No Musa akĩmwĩra atĩrĩ, “No mũhaka ũgĩtũhe nyamũ cia kũrutwo magongoona, o hamwe na cia kũrutwo magongoona ma njino, tũgacirutĩre MWATHANI Ngai witũ. Ũhiũ witũ no mũhaka tũthiĩ naguo; gũtirĩ nyamũ o na ĩmwe ya ũhiũ witũ ĩgũtigwo. Ithuĩ eene nĩ ithuĩ tũgwĩthuurĩra kĩrĩa tũkwenda gĩa gũthaathaiya MWATHANI Ngai witũ nakĩo. Na rĩĩrĩ, tũtarĩ tũrakinya kuo tũtirĩ hĩndĩ tũngĩmenya nyamũ iria irĩbatarania kũmũrutĩra igongoona.” No MWATHANI akĩũmia ngoro ya mũthamaki, naake akĩrega kũmeetĩkĩria mathiĩ. Mũthamaki agĩkĩĩra Musa atĩrĩ, “Njeherera! Menyerera tũtikaanoonane rĩngĩ! Rĩrĩa tũkoonana rĩngĩ no ũgaakua!” Naake Musa akĩmwĩra atĩrĩ, “Nĩwoiga wega; ndũgaacooka kũnyona rĩngĩ.”