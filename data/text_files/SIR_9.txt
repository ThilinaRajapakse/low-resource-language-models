 Atumia  Mũtumia ũrĩa wendeete ndũkaamũiguĩre ũiru, na ndũkaamũrute mĩtugo mĩũru yagũcooka gũgũtuura wee mwene. Ndũgeetĩkĩre mũtumia agwathage. Ndũgaathiĩ gũceerera mũtumia ũtenyiitaga maũndũinĩ ma mwĩrĩ, amu wahota gũtoonya mĩtegoinĩ yake. Ndũgaatwarane na mũtumia mũini, amu wahota kũnyiitwo nĩ wara wake. Ndũkaareke meciiria maaku meciirie mũno ũhoro wa mũirĩĩtu thingi, mahota gũtũma ũgwe na ũgĩĩtio rũraacio. Ndũkaaneehe atumia a maraaya; ũngĩmeehe wahota kũniina indo ciaku. Ndũgaathiĩ ũgĩcũũthagĩrĩria njĩrainĩ cia itũũra, kana kũũrũũra kũrĩa gũthaamĩĩtwo. Ũngĩona mũtumia ũroneka arĩ mwega hũgũka na kũngĩ; ndũkaareke meciiria maaku marũũgamĩre harĩ ũthaka wa mũtumia ũtarĩ waku; arũme aingĩ maanahĩtithio nĩ ũthaka wa mũtumia, na merirĩria maao magaakanaga ta mwaki. Ndũkaanarĩanĩre na mũtumia wa mũndũ ũngĩ, kana ũthiĩ mũkanyue njoohi naake, amu ahota gũkũgeria na akũguucĩrĩrie na ũkĩniinwo nĩ merirĩria maaku mooru. Ũraata na arũme arĩa angĩ Ndũkaanoorage ũraata mũkũrũ, amu ũraata mwerũ ndũngĩcooka handũ ha ũcio mũkũrũ. Ũraata ũhaana ta njoohi, wagĩraga o ũrĩa ũrathiĩ ũgĩkũraga. Ũthii wa na mbere wa mũndũ mwĩhia, ndũkaanawĩrirĩrie, amu ndũũĩ maũndũ mooru marĩa mamwetereire. Ndũkaanyiitanĩre ikenoinĩ iria ikenagia andũ arĩa aaganu; ririkanaga atĩ matigũtũũra matatuĩrĩirwo ũũru nginya tene. Ikara kũraaya na mũndũ wĩ na hinya wa gũkũũraga, na ndũrĩ hingo ũkaigua wĩ na guoya wa gĩkuũ. No angĩkorwo nĩũkũmũkuhĩrĩria, menyerera mĩthiĩre yaku ndakaae gũkũũraga. Ririkana atĩ ũragerera mĩtegoinĩ mĩhithe; ririkana no ũgwatio na ihenya.  Andũ arĩa marĩ hakuhĩ nawe geria kũmamenya wega o ũrĩa ũngĩhota, na ũiguage ũtaari kuuma kũrĩ arĩa oogĩ. Teeretaga na andũ arĩa me na ũmenyo, na ndeereti cianyu ikoragwo ikoniĩ watho wa Ũrĩa Ũrĩ Igũrũ Mũno. Andũ arĩa ũrĩrĩanagĩra nao nĩmakoragwo marĩ arĩa athingu, na wĩtĩĩage na ũndũ wa gũtĩĩa Mwathani. Aathani Mũndũ wa gũthondeka indo eendagwo tondũ wa wĩra wa mooko maake; naake mũtongoria mũũgĩ amenyagwo tondũ wa mĩario yake. Mũndũ wĩ kanua caũ nĩetigagĩrwo itũũrainĩ rĩake, na mũndũ waragia o ro ũguo nĩamenagwo.