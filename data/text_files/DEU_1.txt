 Gũtaarĩria Ibuku rĩĩrĩ rĩ na ciugo iria Musa aarĩirie andũ a Isiraeli marĩ werũinĩ, mwena wa irathĩro wa rũũĩ rwa Jorodani. Maarĩ gĩtuambainĩ kĩa Jorodani hakuhĩ na Sufi, kũrĩa kwarĩ gatagatĩ ka Parani na matũũra ma Tofeli, Labani, Hazerothu, na Dizahabu. (Nĩ rũgendo rwa mĩthenya ikũmi na ũmwe kuuma kĩrĩma gĩa Sinai kinya Kadeshi Barinea mũndũ agereire njĩra ya bũrũri ũrĩa ũrĩ irĩma wa Edomu.) Na rĩĩrĩ, mũthenya wa mbere wa mweri wa ikũmi na ũmwe, wa mwaka wa mĩrongo ĩna kuuma moima Misiri, Musa agĩtaarĩria andũ a Isiraeli maũndũ moothe o ta ũrĩa MWATHANI aamwathĩĩte ameere.  Eekire ũguo thuutha wa MWATHANI#. MWATHANI: Kana Musa. arĩĩkia kũhũũra Sihoni mũthamaki wa Aamori ũrĩa wathaga itũũra rĩa Heshiboni, na Ogu mũthamaki wa Bashani ũrĩa wathaga matũũra ma Ashitorathu na Edirei. Na rĩĩrĩ, marĩ o kũu mũrĩmo wa Jorodani o bũrũriinĩ ũcio wa Moabi-rĩ, Musa akĩambĩrĩria gũtaarĩria mawatho ma Ngai o na moorutani. Agĩkiuga atĩrĩ, “Tũrĩ o kũu kĩrĩmainĩ gĩa Sinai MWATHANI Ngai witũ aatwarĩirie agĩtwĩra atĩrĩ, ‘Nĩmũikarĩĩte kĩrĩmainĩ gĩĩkĩ ihinda rĩa kũigana. Ambũraai hema cianyu muumagare. Thiĩi bũrũri ũrĩa ũrĩ irĩma wa Aamori o na kũndũ guothe kũrĩa gũkuhanĩrĩirie naguo; ũguo nĩkuuga gĩtuambainĩ kĩa Jorodani, bũrũri ũrĩa ũrĩ irĩma o na cianda, mwena wa na kĩanda, o na hũgũrũrũinĩ cia iria rĩa Mediteraneani. O na ningĩ thiĩi mũkinye o bũrũri wa Kanaani, o na mũthiĩ na mbere o kinya irĩmainĩ cia Lebanoni, o nginya mũkinye rũũĩinĩ rũrĩa rũnene rwa Farati. Atĩrĩĩrĩ, bũrũri ũcio wothe-rĩ, nĩguo niĩ MWATHANI ndeerĩire maithe maanyu Aburahamu, Isaaka, na Jakubu, atĩ nĩngaamahe o eene o na njiarwa ciao iria igooka thuutha. Thiĩi rĩu mũkegwatĩre bũrũri ũcio.’ ” Musa gũthuura atuithania (Tha .-) Hĩndĩ ĩyo Musa akĩarĩria andũ oothe akiuga atĩrĩ, “Hĩndĩ ĩrĩa twarĩ kĩrĩmainĩ gĩa Sinai nĩndamwarĩirie ngĩmwĩra atĩrĩ, ‘Ndingĩhota kũmũtongoria ndĩ nyiiki tondũ wĩra ũyũ nĩ mũritũ mũno. Nĩ ũndũ MWATHANI Ngai wanyu nĩamũingĩhĩĩtie mũno o ta njata cia matuinĩ. No rĩĩrĩ, MWATHANI Ngai, o we Ngai wa maithe maanyu, arotũma muongerereke maita ngiri (,) gũkĩra ũrĩa mũigana rĩu, na amũraathime o ta ũrĩa eeranĩire. Kaĩ ingĩkĩhota atĩa ndĩ nyiiki gũkuua mũrigo ũyũ mũritũ ũũ wa gũtuithanagia maciira maanyu? Thuuraai, kuuma harĩ o mũhĩrĩga, andũ oogĩ, mooĩ maũndũ, na marĩ igweta, na nĩngũmatua atongoria aanyu mamũrorage.’ Na inyuĩ mũgĩĩtĩkania na niĩ atĩ ũndũ ũcio warĩ mwega ũgĩĩkwo. Tondũ ũcio ngĩkĩoya atongoria a mĩhĩrĩga yanyu, arĩa maarĩ oogĩ, na maarĩ igweta arĩa mwathuurĩĩte, ngĩmatua atongoria aanyu mamũrorage. Amwe aao marũũgamagĩrĩre ikundi cia andũ ngiri, angĩ igana, angĩ mĩrongo ĩtaano, na angĩ ikũmi. Ningĩ nĩndathuurire atongoria angĩ marũũgamagĩrĩre mĩhĩrĩga yanyu. “Hĩndĩ ĩyo, ngĩgĩatha atuithania acio aanyu ngĩmeera atĩrĩ, ‘Thikagĩrĩriai maciira marĩa marĩonekaga gatagatĩinĩ ka andũ aanyu. Tuithanagiai maciira moothe na kĩhooto marĩ ma andũ aanyu kana ma andũ a ndũũrĩrĩ arĩa mũratũũrania nao. Mũtigathuutũkanagie mũgĩtuithania maciira; tuagĩraai mũndũ o wothe o ũrĩa ciira wake ũtariĩ, o na angĩkorwo nĩ mũndũ wa mũthemba ũrĩkũ. Mũtigeetigagĩre mũndũ o na ũrĩkũ, nĩ gũkorwo matua marĩa mũrĩtuaga mariumaga kũrĩ Ngai. Na rĩĩrĩ, ciira ũrĩa wothe mũritũ, ndeehagĩreei na nĩndĩrĩũtuithanagia.’ Ningĩ ngĩmũtaara ngĩmwĩra maũndũ moothe marĩa mwagĩrĩirwo nĩgwĩkaga. Athigaani gũtũmwo kuuma Kadeshi Barinea (Nda .-) “Tũgĩkiuma hau kĩrĩmainĩ gĩa Sinai tũgĩthiĩ tũtwĩkanĩirie werũ ũcio wothe mũnene wa kũguoyohia, tũroreete bũrũri ũrĩa wĩ irĩma wa Aamori, o ta ũrĩa MWATHANI Ngai aatwathĩĩte. Na rĩrĩa twakinyire Kadeshi Barinea, -ngĩmwĩra atĩrĩ, ‘Rĩu nĩmwakinya bũrũri ũrĩa wĩ irĩma wa Aamori, ũrĩa MWATHANI Ngai witũ, o we Ngai wa maithe maitũ, egũtũhe. Taroraai, bũrũri ũcio nĩguo ũũrĩa. Thiĩi mũkawĩgwatĩre ũtuĩke wanyu o ta ũrĩa MWATHANI Ngai aamwathire. Tigaai gwĩtigĩra o na kana mũmake.’ “No inyuĩ mũgĩũka harĩ niĩ mũkĩnjĩĩra atĩrĩ, ‘Reke tũtũme andũ mathiĩ mbere iitũ nĩguo magathigaane bũrũri ũcio, nĩ geetha macooke matwĩre njĩra ĩrĩa njega ya kũgera, o na matwĩre matũũra marĩa tũgaakora ũrĩa matariĩ.’ “Naguo ũndũ ũcio ngĩwona wĩ mwega, kwoguo ngĩgĩthuura andũ ikũmi na eerĩ, o mũhĩrĩga mũndũ ũmwe. Nao makiumagara magĩthiĩ bũrũri ũrĩa wĩ irĩma magĩkinya gĩtuambainĩ kĩa Eshikoli magĩgĩthigaana. Magĩgĩtũreehere matunda mamwe ma bũrũri ũcio, na magĩtũhe ũhoro makiuga ũrĩa bũrũri ũcio MWATHANI Ngai witũ aatũheaga warĩ mwega.  “No rĩĩrĩ, mũkĩremera watho wa MWATHANI Ngai wanyu, mũkĩrega gũtoonya bũrũri ũcio. Mũgĩkĩng'ong'oranĩra hemainĩ cianyu mũkiuga atĩrĩ, ‘MWATHANI nĩatũthũire. Aratũrutire bũrũri wa Misiri, nĩ geetha ooke atũneane kwĩ Aamori aya, nĩ geetha matũũrage. Rĩu-rĩ, tũgũgĩkĩambata, tũthiĩ kuo nĩkĩ? Andũ arĩa tũratũmĩĩte kuo, nĩmatũmĩĩte tũnyiitwo nĩ guoya. Maratwĩrire atĩ andũ arĩa marĩ bũrũri ũcio me na hinya na nĩ araihu gũtũkĩra. Ningĩ-rĩ, matũũraga matũũra mairigĩre na thingo cia hinya ikinyĩĩte o matuinĩ. O na nĩmaroonire imũndũ nene kuo.’ “No ngĩmũũmĩrĩria ngĩmwĩra atĩrĩ, ‘Tigaai gwĩtigĩra andũ acio. MWATHANI Ngai wanyu nĩekũmũtongoria, na nĩekũmũhootanĩra, o ta ũrĩa muonire eeka Misiri,  o na kũu werũinĩ. Nĩmwonire ũrĩa aamũrutire kuo amũkuuĩĩte, o ta ũrĩa mũndũ athiaga akuuĩĩte mũũrũwe, akĩmũkinyia kũndũ gũũkũ.’  No rĩĩrĩ, o na mũkĩmenyaga ũrĩa ndamwĩrĩĩte, mũtiigana kwĩhoka MWATHANI, ũrĩa wathiaga amũtongoreetie akamũcaragĩria handũ ha kwamba hema cianyu. Nĩ geetha amuonie njĩra ya kũgera-rĩ, aathiaga amũmũrĩkĩire na gĩtugĩ kĩa mwaki ũtukũ na mũthenya akamũtongoragia na gĩtugĩ gĩa itu. MWATHANI kũherithia andũ a Isiraeli (Nda .-)  “Naake MWATHANI agĩkĩigua mateta maanyu, akĩraakara akĩĩhĩta akiuga atĩrĩ, ‘Hatirĩ mũndũ o na ũmwe wanyu wa kuuma rũciaro rũũrũ rwaganu, ũgaatoonya bũrũri ũcio mwega, ũrĩa ndeerĩire maithe maanyu atĩ nĩngaamahe. Atĩrĩĩrĩ, no Kalebu mũrũ wa Jefune wiki ũkaautoonya tondũ atũũraga arĩ mwĩhokeku harĩ niĩ, na nĩ we ngaahe bũrũri ũcio hamwe na njiarwa ciake tondũ nĩ we waũthigaanire.’ MWATHANI nĩandaakarĩire o na niĩ nĩ ũndũ wanyu akiuga atĩrĩ, ‘O nawe Musa, ndũgaatoonya bũrũri ũcio. No rĩĩrĩ, Joshua mũrũ wa Nuni, o ũcio ũgũtungatagĩra nĩ we ũkaaũtoonya. Mũũmagĩrĩrie, tondũ nĩ we ũgaatongoria Aisiraeli makeegwatĩre bũrũri ũcio.’ “Ningĩ MWATHANI agĩcooka agĩtwĩra ithuĩ oothe atĩrĩ, ‘Ciana cianyu o icio itangĩhota gũkũũrana wega na ũũru-rĩ, nĩcio igaatoonya bũrũri ũcio. Ciana icio nĩcio mwoigire atĩ nĩigaatahwo nĩ thũ cianyu; icio-rĩ, nĩngaacihe bũrũri ũcio citũũre kuo. Ha ũhoro wanyu-rĩ, hũndũkaai mũgwate njĩra mũroreete werũinĩ mũgereire njĩra ya Iria Ituune.’ “Hĩndĩ ĩyo mũkĩnjookeria mũkĩnjĩĩra atĩrĩ, ‘Musa, nĩtũhĩtĩirie MWATHANI. Rĩu-rĩ, nĩtwĩhaarĩirie gũthiĩ gũtharĩkĩra o ta ũrĩa MWATHANI Ngai witũ aatwathĩĩte.’ Na rĩĩrĩ, mũndũ o mũndũ agĩkĩĩyoha indo ciake cia mbaara, mũgĩĩciiragia atĩ nĩ ũndũ mũhũthũ gũtharĩkĩra bũrũri ũcio wĩ irĩma. “Naake MWATHANI akĩnjĩĩra atĩrĩ, ‘Makaanie matigaathiĩ gũtharĩkĩra, tondũ nĩmekũhootwo nĩ thũ ciao, nĩ ũndũ ndigũkorwo hamwe nao.’ Nĩndamũmenyithirie ũrĩa MWATHANI oigĩĩte, no mũtiigana gũũthikĩrĩria. Nĩ ũndũ wa mwĩtĩĩo wanyu mũkĩremera MWATHANI, mũgĩkĩambata bũrũri ũcio wĩ irĩma. Nao Aamori arĩa maatũũraga bũrũri ũcio wĩ irĩma makiuma makĩmũtharĩkĩra o ta njũkĩ. Makĩmũteng'eria o kinya Horima makĩmũhootera kũu bũrũriinĩ ũcio wĩ irĩma wa Edomu. Kwoguo mũgĩkĩrĩrĩra MWATHANI amũteithie, no we ndaigana kũmũthikĩrĩria o na kana kũrũmbũyania na inyuĩ. Kũũrũũra werũinĩ mĩaka mĩingĩ “Na rĩĩrĩ, thuutha wa gũikara Kadeshi kwa ihinda iraaya,