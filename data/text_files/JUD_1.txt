  Kuuma kũrĩ niĩ Judasi, ndungata ya Jesũ Kristũ, o niĩ mũrũ wa nyina na Jakubu: Kũrĩ andũ arĩa meetĩĩtwo, na matũũraga wendoinĩ wa Ngai Ithe, na nĩmamenyagĩrĩrwo nĩ Jesũ Kristũ: Mũroingĩhĩrio tha, thaayũ o na wendani. Arutani a maheeni Eendwa aakwa, tondũ wa kũigua ndĩ na wendo wa kũmwandĩkĩra ũhoro wa ũhonokio ũrĩa tũgwatanĩire na inyuĩ-rĩ, nĩndĩronire kwagĩrĩire ndĩmwandĩkĩre o rĩmwe ndĩmũũmĩrĩrie, nĩ geetha mũthiĩ o na mbere kũrũĩrĩra wĩtĩkio, ũrĩa Ngai aaheire andũ aake rĩmwe rĩa kũigana. Nĩ amu gatagatĩinĩ gaitũ nĩgwatoonyire na hitho andũ arĩa matooĩ Ngai, andũ arĩa ũhoro wa ituĩro rĩrĩa rĩmanyiitĩĩte wandĩkirwo o tene. Andũ acio nĩ o magarũraga wega wa Ngai witũ makaũtua waganu, na makarega Jesũ Kristũ, o we wiki mũnene na Mwathani witũ.  O na angĩkorwo ũhoro ũyũ nĩmũũĩ wega, nĩngũmũririkania ũrĩa Mwathani# Mwathani: Maandĩko mamwe moigaga “Jesũ”. hĩndĩ ĩmwe aahonokirie ciana cia Isiraeli kuuma Misiri, no thuuthainĩ nĩacookire akĩniina arĩa maaregire gwĩtĩkia. Taririkanaai araika arĩa maaregire gũikara harĩa maagĩrĩirwo nĩgũikara, makĩehera ũikaroinĩ wao: Ngai nĩamooheete na mĩnyororo kũndũ kwĩ nduma nene tene na tene, ameetereirie Mũthenya ũcio Mũnene ũrĩa magaatuĩrwo.  Taririkanaai andũ a Sodomu na Gomora, o na matũũra marĩa maariganĩĩtie, ũrĩa andũ aakuo meekire maũndũ ma ũmaraaya, na makĩgĩa na mĩtugo ya arũme kwĩrirĩria arũme arĩa angĩ: maherithirio na mwaki wa tene na tene nĩ geetha matuĩke kĩonereria kũrĩ andũ oothe. No taguo mathũũkagia mĩĩrĩ yao ũndũ wa irooto, makanyarara wathani wa Ngai na makaruma arĩa marĩ riiri kũu igũrũ.  O na Mikaeli mũraika ũrĩa mũnene rĩrĩa maakararanagia na Ngoma nũũ ũgũkuua mwĩrĩ wa Musa, ndageririe gũcookeria Ngoma na ciugo cia irumi no aamwĩrire atĩrĩ, “Mwathani arogũkaania.” No rĩĩrĩ, andũ acio nĩmamenagĩrĩria maũndũ moothe marĩa matahotaga kũmenya, namo marĩa mamenyaga na mũmenyere ta wa nyamũ nĩmeniinaga namo.  Kaĩ makĩrĩ thĩĩnainĩ-ĩ! Nĩ amu nĩmarũmĩrĩire njĩra ĩrĩa Kaini aagereire. Ningĩ nĩ ũndũ wa kwenda mbeeca nĩmetwarĩrĩirie ihĩtiainĩ rĩrĩa Balaamu eekire o na nĩmaremeete ta Kora, nao makaaniinwo o taake. Andũ aya mahaana ta icigo cia gĩko rĩrĩa megũũka thigũkũinĩ makĩrĩanĩra na inyuĩ matarĩ na thoni. O meciiragia o ũhoro wao eene. Ningĩ mathimbĩĩte ta matu matarĩ mbura, marĩa mahuruutagwo nĩ rũhuuho. Mahaana mĩtĩ ĩrĩa ĩtaciaraga ĩkinyĩrĩirwo nĩ hĩndĩ ya kũhũrũrũka mathangũ, ĩkamunywo na mĩri ĩkooma biũ. Ningĩ mahaana ta makũmbĩ ma iriainĩ; mahũyũkaga ciĩko ciao cia gĩconoko ta mũhũũyũ. O mahaana ta njata iria ciũrũũraga, iria ciigĩirwo nduma ĩrĩa ndumanu mũno ya tene na tene.  Andũ acio nĩ o ũhoro wao warathirwo nĩ Enoku, ũrĩa wa rũciaro rwa mũgwanja kuuma harĩ Adamu, akiuga ũũ: “Mwathani nĩagooka na araika aake atheru ngiri nyingĩ atuĩre andũ oothe, na aherithie arĩa oothe meekaga ciĩko iria maneeka iria ireganĩĩte na ũngai, o na amaherithie nĩ ũndũ wa ciugo ciothe njũru iria eehia manaaria cia kũmũcambia!” Andũ aya nĩ ang'ong'ori na matiiganagĩra; marũmagĩrĩra merirĩria maao mooru; nĩ eegani na maheenagĩrĩria andũ arĩa angĩ nĩguo megune. Gũkaanio na gũtaarwo Ĩndĩ inyuĩ, eendwa aakwa, taririkanaai ũhoro ũrĩa mwerirwo o mbere nĩ atũmwo a Mwathani witũ Jesũ Kristũ.  Maamwĩrire atĩrĩ, “Rĩrĩa mahinda ma mũthia magaakinya, nĩgũkaagĩa na anyũrũrania arĩa makaarũmagĩrĩra merirĩria maao matarĩ ma ũngai.” Andũ acio nĩ o matũmaga andũ maamũkane, nĩ ũndũ matũũraga mũtũũrĩre wa kĩĩmwĩrĩ matarĩ na Roho. No inyuĩ, eendwa aakwa, kĩragĩrĩriai kũrũmia wĩtĩkio wanyu ũrĩa mũtheru mũno: Hooyagaai mwĩ na hinya wa Roho Mũtheru. Ningĩ mwĩigeei thĩinĩ wa wendo wa Ngai, o mwetereire Mwathani witũ Jesũ Kristũ nĩ ũndũ wa tha ciake amũhe muoyo wa tene na tene. Andũ arĩa marĩkoragwo na nganja-rĩ, maiguagĩreei tha; arĩa angĩ nao mahonokagiei mũkamahuria kuuma mwakiinĩ, nao arĩa angĩ mũmaiguagĩre tha mũgĩĩtigagĩra, no mũthũũre nguo ciao, iria ithaahĩĩtio nĩ maũndũ mooru ma mĩĩrĩ yao. Ihooya rĩa kũgooca Na rĩu kũrĩ ũrĩa wĩ na ũhoti wa kũmũrũũgamia mũtikagũe na kũmũrũũgamia mbere ya riiri wake mũtarĩ na ũcuuke na mwĩ na gĩkeno, o we Ngai Mũhonokia witũ, na ũndũ wa Jesũ Kristũ Mwathani witũ, arogĩa na riiri, ũnene, ũthamaki, na wathani, kuuma o kĩambĩrĩria na rĩu na nginya tene na tene! Ameni.