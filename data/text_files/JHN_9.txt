 Jesũ kũhonia mũndũ waciarĩĩtwo e mũtumuumu Na rĩĩrĩ, rĩrĩa Jesũ aahĩtũkaga akĩona mũndũ waciarĩĩtwo e mũtumuumu. Nao arutwo aake makĩmũũria atĩrĩ, “Mũrutani, nĩ meehia ma ũ maatũmire mũndũ ũyũ aciarwo e mũtumuumu? Nĩ we wehirie kana nĩ aciari aake?” Naake Jesũ akĩmacookeria akĩmeera atĩrĩ, “Aciari a mũndũ ũyũ, o na we mwene, gũtirĩ wehirie atĩ nĩguo aciarwo e mũtumuumu. Aaciarirwo ũguo nĩ geetha hinya wa Ngai woneke ũkĩruta wĩra thĩinĩ wake. Rĩrĩa kũrĩ mũthenya no mũhaka tũrute wĩra wa ũrĩa wandũmire; ũtukũ nĩũrooka rĩrĩa gũtarĩ mũndũ ũngĩhota kũruta wĩra.  Ihinda rĩrĩa rĩothe ngũkorwo ndĩ gũũkũ thĩ, nĩ niĩ ũtheri wa thĩ.” Jesũ arĩĩkia kuuga ũguo, agĩtua mata thĩ, akĩringia ndaka na mata macio; akĩmĩhaka maitho ma mũndũ ũcio warĩ mũtumuumu, akĩmwĩra atĩrĩ, “Thiĩ ũgethambe maitho Kariainĩ ga Siloamu.” (Narĩo rĩĩtwa rĩu rĩgĩtaũrwo nĩkuuga “Gũtũmwo.”) Naake mũndũ ũcio agĩthiĩ agĩĩthamba maitho, agĩcooka agĩũka akĩonaga. Nao andũ arĩa maahakaine naake, o na arĩa oothe maamuonaga mbere ĩyo akĩhooya ũteithio, makĩũria atĩrĩ, “Githĩ mũndũ ũyũ ti ũrĩa ũratũire aikaraga thĩ ahooyaga ũteithio?” Andũ amwe magĩcookia atĩrĩ, “Nĩ we.” Arĩa angĩ magĩcookia atĩrĩ, “Aaca, ũyũ ti we; no nĩamũhaana.” No we mwene akĩmeera atĩrĩ, “Nĩ niĩ mũndũ ũcio.” Nao magĩkĩmũũria atĩrĩ, “Maitho maaku mahingũkire atĩa?” Naake akĩmacookeria atĩrĩ, “Mũndũ ũrĩa wĩtagwo Jesũ athondekire ndaka ahaka maitho, anjĩĩra thiĩ ngethambe maitho kariainĩ ga Siloamu. Rĩrĩa thiire ndethamba ndaambĩrĩria kuona.” Nao makĩmũũria atĩrĩ, “E kũ rĩu?” Naake akĩmacookeria atĩrĩ, “Niĩ ndiũĩ.” Afarisai gũtuĩria ũrĩa mũtumuumu aahingũrirwo maitho Nao andũ acio magĩtwara mũndũ ũcio watũire e mũtumuumu kũrĩ Afarisai. Na rĩĩrĩ, mũthenya ũrĩa Jesũ aathondekire ndaka akĩmũhonia warĩ wa Thabatũ. Nao Afarisai magĩkĩmũũria o rĩngĩ ũrĩa ahingũrirwo maitho. Naake akĩmeera atĩrĩ, “Ahakire ndaka maitho na niĩ ndethamba, na rĩu nĩndĩrona.” Nao Afarisai amwe makiuga atĩrĩ, “Mũndũ ũcio wĩkĩĩte ũguo ndangĩkorwo oimĩĩte kwĩ Ngai, amu ndarathĩkĩra Watho wa Mũthenya wa Thabatũ.” No amwe aao makĩũria atĩrĩ, “Mũndũ mwĩhia angĩhota atĩa kũringa ciama ta ici?” Ũhoro ũcio ũgĩgĩtũma magĩe na njatũkano gatagatĩinĩ kaao. Afarisai acio magĩkĩũria mũndũ ũcio o rĩngĩ atĩrĩ, “Wee tondũ nĩwakiuga atĩ nĩakũhingũrire maitho-rĩ, ũkuuga atĩa ũhoro wake?” Naake akĩmacookeria atĩrĩ, “We-rĩ, nĩ mũnabii.” No Ayahudi matiendaga gwĩtĩkia atĩ mũndũ ũcio kũrĩ hĩndĩ aarĩ mũtumuumu, na rĩu nĩahoteete kuona, o kinya magĩĩta aciari aake, makĩmooria atĩrĩ, “Ũyũ nĩ mũrũ wanyu? Mũroiga atĩ aaciarirwo e mũtumuumu; rĩu ahoteete kuona atĩa?” Nao aciari aake magĩcookeria Ayahudi atĩrĩ, “Ithuĩ tũũĩ atĩ ũyũ nĩ mũrũ witũ, na atĩ aaciarirwo e mũtumuumu. No tũtiũĩ ũrĩa rĩu ahoteete kuona o na kana tũkamenya ũrĩa ũmũhingũrire maitho. Mũũriei; nĩ mũgima wa kwĩarĩrĩria!” Aciari aake moigire ũguo amu nĩmeetigagĩra Ayahudi, tondũ Ayahudi nĩmeetĩkanĩirie atĩ mũndũ o wothe ũkoimbũra atĩ Jesũ nĩ we Mesia aingatwo thunagogiinĩ. Nĩkĩo aciari aake moigire atĩ, “Nĩ mũgima; mũũriei!” Ayahudi magĩcooka magĩĩta mũndũ ũcio waciarĩĩtwo e mũtumuumu hĩndĩ ya keerĩ, makĩmwĩra atĩrĩ, “Aria ma mbere ya Ngai! Ithuĩ nĩtũũĩ atĩ mũndũ ũcio ũkũhingũrire maitho nĩ mwĩhia.” Naake akĩmacookeria atĩrĩ, “Niĩ ndiũĩ kana nĩ mwĩhia kana ti mwĩhia. No ũrĩa njũũĩ nĩ atĩ: mbere nyuma mũtumuumu, no rĩu nĩndĩrona.” Nao makĩmũũria atĩrĩ, “Agwĩkire atĩa? Ningĩ-rĩ, akũhingũrire maitho atĩa?” Naake akĩmacookeria atĩrĩ, “Nĩndamwĩra ũhoro o ro rĩu na mũtinathikĩrĩria. Mũrakĩenda kũũigua rĩngĩ nĩkĩ? Kana o na inyuĩ nĩmũrakĩenda gũtuĩka arutwo aake?” Nao Ayahudi makĩmũruma, makĩmwĩra atĩrĩ, “Wee nĩ we mũrutwo wake, ithuĩ tũrĩ arutwo a Musa. Ithuĩ nĩtũũĩ atĩ Ngai nĩarĩirie Musa no ũcio o na tũtiũĩ kũrĩa oimĩĩte!” Naake mũndũ ũcio akĩmacookeria atĩrĩ, “Kaĩ ũndũ ũcio ũkĩrĩ wa magegania-ĩ! Atĩ mũtiũĩ kũrĩa oimĩĩte na nĩahingũrire maitho! Nĩtũũĩ Ngai ndathikagĩrĩria eehia; Ngai athikagĩrĩria mũndũ ũrĩa ũmũheaga gĩtĩĩo na ũrĩa wĩkaga ũrĩa eendaga. Kuuma rĩrĩa thĩ yombirwo gũtirĩ kwaiguuo mũndũ o na ũmwe wanahingũra maitho ma mũndũ waciarĩĩtwo e mũtumuumu. Tiga mũndũ ũyũ akorirwo oimĩĩte kwĩ Ngai gũtirĩ ũndũ angĩhota gwĩka.” Nao Ayahudi magĩcookia atĩrĩ, “Wee waciarirwo na ũkĩrererwo meehiainĩ, na rĩu wee nĩ we ũrageria gũtũruta?” Magĩkĩmũikania na nja. Ũtumuumu wa kĩĩroho Na rĩĩrĩ, Jesũ nĩaiguire atĩ nĩmaikĩĩtie mũndũ ũcio nja, na rĩrĩa aamuonire akĩmũũria atĩrĩ, “Wee-rĩ, nĩwĩtĩkĩĩtie Mũrũ wa Mũndũ?” Naake mũndũ ũcio agĩcookia atĩrĩ, “Mũthuuri ũyũ, njĩĩra ũcio nũũ nĩ geetha ndĩmwĩtĩkie!” Jesũ akĩmwĩra atĩrĩ, “Nĩũrĩkĩĩtie kũmuona, na nĩ we ũraaria naake rĩu.” Mũndũ ũcio akiuga atĩrĩ, “Mwathani nĩnjĩtĩkĩĩtie.” Oiga ũguo akĩmũturĩria ndu. Naake Jesũ akiuga atĩrĩ, “Niĩ ndookire gũũkũ thĩ gũtuanĩra, nĩ geetha atumuumu macooke kuona, nao arĩa moonaga matuĩke atumuumu.” Nao Afarisai amwe arĩa maarĩ naake maigua akiuga ũguo, makĩmũũria atĩrĩ, “Ũgũkĩenda kuuga atĩ o na ithuĩ tũrĩ atumuumu?” Naake Jesũ akĩmacookeria atĩrĩ, “Korwo mũrĩ atumuumu mũtingĩrĩ na wĩhia; ĩndĩ tondũ nĩmũroiga atĩ nĩmũrona, ũguo nĩkuonania atĩ mũgũikara o na wĩhia wanyu.”