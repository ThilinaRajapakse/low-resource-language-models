 Petero gwĩtetera kũrĩ kanitha wa Jerusalemu Na rĩĩrĩ, atũmwo na andũ arĩa meetĩkĩĩtie arĩa maarĩ Judea magĩkĩigua atĩ andũ a Ndũũrĩrĩ o nao nĩmaamũkĩrĩĩte Ũhoro wa Ngai. Rĩrĩa Petero aambatire Jerusalemu, gĩkundi kĩa arĩa meetĩkĩĩtie ũhoro wa kũrua gĩkĩmũruta mahĩtia gĩkĩmũũria atĩrĩ, “Nĩkĩ gĩatũmire ũthiĩ kũrĩ andũ a Ndũũrĩrĩ arĩa matarĩ aruu na ũkĩrĩanĩra nao?” No Petero akĩambĩrĩria kũmataarĩria wega ũrĩa maũndũ meekĩkĩĩte, akĩmeera atĩrĩ: “Ndaarĩ itũũrainĩ rĩa Jopa ngĩhooya na niĩ ngĩona kĩoneki, kĩndũ kĩahaanaga ta gĩtaama kĩnene gĩkĩharũrũkio kuuma igũrũ kĩnyiitĩĩtwo mĩena ĩna na gĩgĩũka o harĩa ndaarĩ. Ndakĩbaara wega ngĩona nyamũ cia magũrũ mana, nyamũ ndĩa nyama, nyamũ iria itambaga thĩ ta nyoka, o na nyoni. Ngĩcooka ngĩigua mũgambo ũkĩnjĩĩra atĩrĩ, ‘Petero arahũka ũthĩnje ũrĩe!’ No niĩ ngiuga atĩrĩ, ‘Aaca, Mwathani, amu gũtirĩ kĩndũ kĩĩ mũgiro kana gĩ thaahu kĩrĩ gĩatoonya kanua gaakwa.’ Naguo mũgambo ũkiuma o igũrũ ũkĩnjookeria riita rĩa keerĩ atĩrĩ, ‘Kĩrĩa Ngai athereetie ndũkaanoige atĩ kĩĩ mũgiro.’ Gwekĩkire ũguo maita matatũ, na thuutha ũcio ciothe ikĩoywo ikĩguucio na igũrũ. Na ihinda o rĩu athuuri atatũ magĩkinya nyũmbainĩ ĩrĩa twarĩ#. Ĩrĩa twarĩ: Maandĩko mamwe moigaga; harĩa twarĩ. matũmĩĩtwo kũrĩ niĩ kuuma Kaisarea. Naake Roho akĩnjĩĩra atĩ thiĩ nao itarĩ na ihenya. Nao andũ atandatũ arĩa meetĩkĩĩtie magĩgĩthiĩ hamwe na niĩ, tũgĩtoonya nyũmba ya mũndũ ũcio. Naake agĩtwĩra ũrĩa ooneete mũraika arũngiĩ gwake nyũmba akĩmwĩra atĩrĩ, ‘Tũma mũndũ kũu Jopa agĩĩre mũndũ ũrĩa wĩtagwo Simoni Petero. Ũcio nĩagaakwĩra ndũmĩrĩri ĩrĩa ĩgaatũma wee na andũ a nyũmba yaku mũhonoke.’ Na ndaambĩrĩria kwaria, Roho Mũtheru akĩmaikũrũkĩra o ta ũrĩa aatũikũrũkĩire kĩambĩrĩriainĩ.  Hingo ĩyo ngĩkĩririkana ciugo cia Mwathani, ta ũrĩa oigire atĩ: ‘Johana aabatithanagia na maaĩ, no inyuĩ mũkaabatithio na Roho Mũtheru.’ Angĩgĩkorwo Ngai nĩamaheire kĩheeo o ta kĩrĩa aatũheire ithuĩ rĩrĩa twetĩkirie thĩinĩ wa Mwathani Jesũ Kristũ-rĩ, niĩ ndaakĩrĩ ũ atĩ nĩingĩahotire kũregana na Ngai?” Nao andũ acio maigua ũguo magĩkira, makĩgooca Ngai makiugaga atĩrĩ, “Ngai nĩaheete o na andũ a Ndũũrĩrĩ Ũhoro wa kwĩrira meehia maao nĩguo matũũre muoyo!” Kanitha wa Anitiokia  Na rĩĩrĩ, andũ arĩa meetĩkĩĩtie makĩhurunjũka nĩ ũndũ wa kũnyariirwo thuutha kũũragwo gwa Sitefano, magĩthiĩ o kinya Foenicia, Kuporo, na Anitiokia, nao matiahunjagia ũhoro kũrĩ andũ angĩ tiga o kũrĩ Ayahudi. No nĩkwarĩ amwe aao a kuuma Kuporo na Kurene, arĩa mookire Anitiokia makĩarĩria Angiriki na makĩmahunjĩria Ũhoro ũrĩa Mwega wa Mwathani Jesũ. Naguo hinya wa Mwathani warĩ hamwe nao, nakĩo gĩkundi kĩnene gĩgĩĩtĩkia gĩkĩamũkĩra Mwathani. Naguo ũhoro wa ũndũ ũcio ũgĩkinya kũrĩ andũ a kanitha wa Jerusalemu, nao magĩtũma Baranaba kũu Anitiokia. Rĩrĩa aakinyire kuo akĩona ũrĩa Ngai aatugĩĩte andũ aake agĩkena, na akĩmathaitha oothe maikarage mehokeete Mwathani na mehandĩĩte wega ũhoroinĩ wake. Baranaba aarĩ mũndũ mwega, waiyũirwo nĩ Roho Mũtheru o na wĩtĩkio. Nakĩo gĩkundi kĩnene kĩa andũ gĩgĩĩtĩkĩra Mwathani. Naake Baranaba agĩthiĩ Tariso gũcaria Saũlũ, na rĩrĩa aamuonire, akĩmũreehe Anitiokia. Na rĩĩrĩ, mwaka mũgima marĩ eerĩ nĩmacemanagia na andũ a kanitha na makĩruta gĩkundi kĩnene kĩa andũ. Kũu Anitiokia nĩkuo arutwo meetirwo Akristiano riita rĩa mbere. Na rĩĩrĩ, matukũinĩ macio anabii magĩikũrũka Anitiokia moimĩĩte Jerusalemu.  Naake ũmwe wao wetagwo Agabo akĩrũũgama, akĩratha ateithĩĩtio nĩ Roho atĩ, nĩgũkũgĩa ng'aragu nene thĩ yothe, (yagĩire hĩndĩ ya wathani wa Kilaudio). Nao arutwo magĩtua atĩ o mũndũ arute ũteithio kũringana na ũhoti wake, matũmĩre aariũ a Ithe witũ arĩa maatũũraga Judea. Ũndũ ũcio magĩkĩũhingia, magĩkĩnengera Saũlũ na Baranaba mbeeca icio matware kũrĩ athuuri a kanitha.