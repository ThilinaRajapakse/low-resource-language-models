 Ngerekano ya nderi na mũthabibũ O rĩngĩ MWATHANI akĩnjarĩria akĩnjĩĩra atĩrĩ, “Mũrũ wa mũndũ, arĩria andũ a Isiraeli na ngerekano uuge: MWATHANI Ngai ekuuga ũũ: Hĩndĩ ĩmwe nĩkwarĩ na rwĩgĩ rũmwe rũnene mũno rwarĩ na mathagu manene na njoya nene na thaka mũno cia marangi mwanya mwanya. Rwĩgĩ rũu nĩrwathire irĩmainĩ cia Lebanoni na rũgĩtua gathuuna ka mũtarakwa. Rũgĩcooka rũkĩoya gathuuna kau ka mũcacaana rũgĩgatwara bũrũri wa ahũũri mbiacara. Rũgĩkaiga o kũu itũũrainĩ rĩa ahũũri mbiacara acio. Rũgĩcooka rũkĩoya mbegũ ĩmwe ya bũrũri wanyu rũkĩhanda mũgũndainĩ mũnoru mũno, gũkuhĩ na maaĩ maingĩ, rũkĩmĩhanda o ta mũtĩ ũrĩa ũkũraga ũtaambĩĩte kũu hũgũrũrũinĩ cia maaĩ. Nayo mbegũ ĩyo ĩkĩmera na ĩgĩtuĩka mũthabibũ ũtarĩ wa kũraiha na igũrũ, ũkĩhaamba na ũkĩroria honge ciaguo na kũrĩ rwĩgĩ rũu. Nayo mĩri yaguo ĩgĩthiĩ na thĩ. Ũgĩgĩtuĩka mũthabibũ, ũkĩgĩa na honge na mathangũ maruru. “Ningĩ nĩkwarĩ na rwĩgĩ rũngĩ rũnene rwarĩ na mathagu manene na njoya nyingĩ. Na rĩĩrĩ, mũthabibũ ũcio ũkĩhũgũra mĩri yaguo na kũrĩ rwĩgĩ rũu rũngĩ na ũkĩgĩa na honge ũgĩciroria na kũrĩ ruo atĩ nĩguo rũũheaga maaĩ. Na menya atĩ wahandĩĩtwo mũgũndainĩ mũnoru gũkuhĩ na maaĩ maingĩ nĩguo ũrute honge na ũciare matunda o na ũtuĩke mũthabibũ wa bata! “Nĩ ũndũ ũcio niĩ MWATHANI Ngai ngũkĩũria ũũ: ‘Mũthabibũ ũcio-rĩ, nĩũgaakĩrekwo ũtheereme? Githĩ rwĩgĩ rwa mbere, ti kũũmunya rukaaũmunya na mĩri, rũhurunje matunda maaguo, rũtemenge honge ciaguo na rũcitige ciũme? Atĩrĩĩrĩ, kũũkũra na mĩri gũtikaabatara hinya mũingĩ o na kana andũ aingĩ. Nĩwahandirwo ti itherũ; no rĩĩrĩ, nĩũgaatũũra na ũtheereme? Rĩrĩa rũhuuho rwa kuuma na mwena wa na irathĩro rũkaaũhuruuta-rĩ, githĩ ti kũũma ũkooma o biũ? Ũkooma ũrĩ o hau ũhandĩĩtwo.’ ” Ngerekano kũrugũrwo Ningĩ MWATHANI akĩnjarĩria akĩnjĩĩra atĩrĩ, “Ta ũrĩa nyũmba ĩyo nemi atĩrĩ: nĩmũũĩ maũndũ maya marenda kuuga atĩa?  Ũcooke ũmeere atĩ mũthamaki wa Babilonia nĩokire Jerusalemu na akĩnyiita mũthamaki na atongoria aakuo akĩmatwara gwake Babilonia. Nĩoire ũmwe wa andũ a nyũmba ya mũthamaki agĩthondeka kĩrĩĩkanĩro naake na akĩmwĩhĩtithia nĩ geetha atuĩke mwathĩki kũrĩ we. Aatahire atongoria, nĩ geetha bũrũri ũcio ũhoorere na wage kwambararũka, na ningĩ nĩ geetha ũtũũrie kĩrĩĩko gĩa gwathĩka. No rĩĩrĩ, mũthamaki ũcio wa Juda mwerũ nĩambũrũrũkĩre, agĩtũmana Misiri nĩ geetha ateithĩrĩrio na mbarathi na thigari nyingĩ. Mũthamaki ũcio wekire ũguo-rĩ, nĩekũhootana hiihi? No eeke ũguo na ahonoke? No athũũkie kĩrĩĩko na arekererio? “ Niĩ MWATHANI Ngai, o niĩ ndũũraga muoyo, nguuga agaakuĩra o kũu Babilonia kwa ũcio wamũtuĩte mũthamaki, tondũ nĩarangĩrĩirie mwĩhĩtwa wake na agathũũkia kĩrĩĩko kĩrĩa aathondekeete naake. Atĩrĩĩrĩ, mũthamaki wa Misiri o na angĩgooka na thigari nyingĩ, ndakaahota kũmũteithia kũrũa mbaara hĩndĩ ĩrĩa Ababilonia magaaka ihumbu cia tĩĩri na meenje mĩtaro nĩguo mahote kũũraga andũ aingĩ. Nĩarangĩrĩirie mwĩhĩtwa wake na agĩthũũkia kĩrĩĩko kĩrĩa maarĩĩkanĩire. Nĩekire maũndũ macio moothe, rĩu ndekũhonoka.” “Niĩ MWATHANI Ngai, o niĩ ndũũraga muoyo, nguuga ũũ: ngaamũherithia nĩ ũndũ wa gũthũũkia kĩrĩĩko kĩrĩa eehĩtĩĩte na rĩĩtwa rĩakwa atĩ nĩakaarũmia. Ngaamwambĩra mũtego na nĩakaanyiitwo, njooke ndĩmũtware Babilonia. Kũu nĩkuo ngaamũherithĩria nĩ ũndũ wa gũkorwo atarĩ mwĩhokeku harĩ niĩ. Thigari ciake cia ita iria njoorua ikooragĩrwo mbaarainĩ, na iria igaatigara ihurunjwo mĩena yothe. Hĩndĩ ĩyo nĩmũkaamenya atĩ nĩ niĩ MWATHANI ndoiga ũguo.” Ngai kũhe andũ kĩĩrĩgĩrĩro Ningĩ MWATHANI Ngai ekuuga atĩrĩ, “Nĩngooya gathuuna ka mũcacaana ka mũthia wa mũtarakwa ndĩkahande kĩrĩmainĩ gĩa Isiraeli kĩrĩa kĩraihu na igũrũ gũkĩra iria ingĩ. Nako gakũre karute honge na gaciare gatuĩke mũtarakwa mũnene. Nyoni cia mĩthemba yothe ĩgookaga ho ĩkegitia hongeinĩ ciaguo. Mĩtĩ yothe ya bũrũri nĩkaamenya atĩ nĩ niĩ MWATHANI, na atĩ nĩndũmaga mĩtĩ ĩrĩa mĩraihu ĩkuhĩhe, na ngatũma ĩrĩa mĩkuhĩ ĩraihe na igũrũ. Nĩndũmaga ĩrĩa mĩruru ĩhũrũrũke, nayo ĩrĩa mĩhũrũrũku ĩrũre. “Nĩ niĩ MWATHANI ndoiga ũguo, na nĩngũhingia ũguo ndoiga atĩ nĩngeeka.”