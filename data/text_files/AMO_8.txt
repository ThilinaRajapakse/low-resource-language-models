 Kĩoneki kĩa gĩkabũ kĩa matunda Ningĩ MWATHANI Ngai akĩnyonia kĩoneki o kĩngĩ. Thĩinĩ wa kĩoneki kĩu ngĩona gĩkabũ kĩiyũire matunda. MWATHANI akĩnjũũria atĩrĩ, “Amosi, nĩ kĩĩ ũrona?” Na niĩ ngĩcookia atĩrĩ, “Ndĩrona gĩkabũ kĩa matunda ma ndomoko.” Naake MWATHANI akĩnjĩĩra atĩrĩ, “Nĩngũtomithia andũ aakwa a Isiraeli. Na rĩu ndikwĩricũkwo atĩ nĩguo njage kũmaherithia. Mũthenya ũcio nyĩmbo iria ikainagwo Hekaarũinĩ igaatuĩka o macakaya. Ciimba nyingĩ igaakorwo ciaraganĩĩte kũndũ guothe. Igaateagwo gũkirĩĩtwo.” Ũguo nĩguo MWATHANI oiga. Inyuĩ mũrangagĩrĩria athĩĩni, na mũkaananga arĩa matarĩ hinya bũrũriinĩ, iguai ũhoro ũyũ. Mwĩĩraga na ngoro atĩrĩ, “Mĩthenya ya thigũkũ ĩrĩthira rĩ, nĩ geetha tũkeendie irio ciitũ? Thabatũ ĩrĩthira-rĩ, nĩguo twambĩrĩrie gũthogorana, tũcooke tuongerere thogora wa indo, tũhũthĩre ithimi cia maheeni, na tũthũũkie maratiri nĩ geetha tũheenie agũri. Na twendie mathuuro ma ngano goro nĩ geetha tũgũre mũndũ ũrĩa mũkĩa, naake mũthĩĩni tũmũgũre na thogora wa nyamũga igĩrĩ.” Atĩrĩĩrĩ, MWATHANI, o we Ngai wa Isiraeli, nĩehĩtĩĩte akoiga atĩrĩ, “Nĩ ma ndikaariganĩrwo nĩ ciĩko ciao njũru o na rĩ. Nĩ ũndũ ũcio thĩ nĩgaathingitha na andũ oothe arĩa matũũraga kuo manyiitwo nĩ ihooru. Bũrũri wothe nĩũkainainio na ũkahaana o ta rũũĩ rwa Misiri rwa Nailo rũkĩiyũra na rũkĩhũa.#. Rũkĩiyũra na rũkĩhũa: Kana ũkaiyũra na ũhũe ta Nailo ya Misiri. Mũthenya nĩũrooka na nĩndĩtũma riũa rĩthũe mũthenya barigici na bũrũri ũgĩe nduma kũrĩ o mũthenya. Nĩ niĩ MWATHANI Mwene Hinya Wothe ndoiga ũguo. Mĩthenya yanyu ya thigũkũ ngũmĩgarũrania ĩtuĩke mĩthenya ya macakaya. Nyĩmbo cianyu cia gĩkeno ndĩitue cia kĩeha. Nĩngaatũma mwenjwo mĩtwe yanyu kĩrĩĩa na mwĩhumbe nguo cia makũnia njohero cianyu. Inyuĩ na inyuĩ mũtuĩke ta aciari maracakaĩra mwana wao wa mũũmwe. Mũthenya ũcio ũgaakorwo ũrĩ mũrũrũ o nginya mũthia waguo.” MWATHANI Mwene Hinya Wothe ekuuga atĩrĩ, “Mahinda nĩmarooka na nĩngaatũma ng'aragu bũrũriinĩ, no ti ng'aragu ya irio kana ya nyoota wa maaĩ. Ĩgaakorwo ĩrĩ ya kũhũũtĩra na kũnyootera ũhoro wa MWATHANI. Hĩndĩ ĩyo andũ magaacangacanga moimĩĩte iria rĩa Cumbĩ o nginya iria rĩa Mediteraneani, o na ningĩ macooke moime mwena wa na rũgongo mathiĩ mwena wa irathĩro makĩenda kũigua ũhoro wa MWATHANI, no matikaũigua. Mũthenya ũcio-rĩ, aanake arĩa marĩ hinya na airĩĩtu arĩa nyoko nĩmakaaringĩka nĩkũnyoota. Ningĩ-rĩ, andũ arĩa mehĩtaga na mĩhianano ya Samaria makiugaga, ‘Ndehĩta na ngai ya Dani’ kana ‘Ndehĩta na ngai ya Beerisheba,’ makaagũa na matigookĩra rĩngĩ. ”