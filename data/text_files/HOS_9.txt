 Hosea kwĩra Aisiraeli atĩ nĩmekũherithio Atĩrĩĩrĩ, andũ aya Aisiraeli, tigaai gũkũngũĩra thigũkũ cianyu ta ũrĩa andũ a ndũũrĩrĩ meekaga. Nĩmũtiganĩirie Ngai wanyu, mũgagĩtuĩka a kwaga kwĩhokeka nĩ we. Inyuĩ mwĩtuĩte maraaya gũũkũ bũrũriinĩ guothe, ngai ĩrĩa ĩĩtagwo Baali ĩtuĩkĩĩte mũnyaanya wanyu. Mwendeete ngano ĩrĩa mwĩciiragia nĩ yo ĩmũrĩhaga nayo. No rĩĩrĩ, ngano na maguta ma mĩtamaiyũ igũthira o na ihenya, nayo ndibei ndĩgũcooka kuoneka. Andũ a Isiraeli matigaatũũra bũrũri wa MWATHANI, no nĩmagaacooka bũrũri wa Misiri, na marĩage irio irĩ thaahu marĩ bũrũri wa Asiria. Nao marĩ mabũrũriinĩ macio mageni matikaahota kũrutagĩra MWATHANI magongoona ma ndibei, o na kana magongoona o na marĩkũ. Arĩa oothe makaarĩa irio ciao nĩmakaagwatwo nĩ thaahu, o ta andũ marĩĩte irio cia hĩndĩ ya mathiko. Irio icio igaakorwo o cia kũhũũnia nda ciao, no itigaatoonyio Hekaarũinĩ ya MWATHANI irĩ magongoona.  Mũthenya wa thigũkũ ya MWATHANI wakinya-rĩ, mageeka atĩa? Rĩrĩa kĩhuuhũkanio gĩgooka, nao andũ mahurunjwo, andũ a Misiri nĩmakaamoongania hamwe, mamacookanĩrĩrie makamathike o itũũrainĩ rĩa Memufisi! Nakuo kũrĩa maigĩĩte mĩthiithũ ya betha, o na kũrĩa maakĩĩte mĩciĩ yao, gũkaamera ria na mĩigua.   Ihinda rĩa kũherithio nĩrĩkinyu, ihinda rĩrĩa o mũndũ akũrĩhwo mũcaara wake. Ũndũ ũcio wahinga Isiraeli nĩarĩmenya. Muugaga atĩrĩ, “Mũnabii ũyũ nĩ mũkĩĩgu. Mũndũ ũyũ wĩ na roho nĩ mũgũrũki.” Inyuĩ andũ aya nĩmũũthũire mũno tondũ meehia maanyu nĩ maingĩ mũno. Ngai andũmĩĩte ta mũnabii nĩguo ngaanie andũ aake a Isiraeli. No rĩĩrĩ, kũrĩa guothe ngeragĩra, mũnjigagĩra mũtego mũngwatie ta nyoni. O na Hekaarũinĩ ya Ngai, andũ matuĩkĩĩte thũ cia mũnabii.  Nĩmethũũkĩĩtie mũno na maũndũ marĩa meekaga o ta ũrĩa meekire itũũrainĩ rĩa Gibea. Ngai arokĩririkana meehia maao na amaherithie nĩ ũndũ wamo. Meehia ma Isiraeli na maciaro maamo  MWATHANI ekuuga atĩrĩ, “Rĩrĩa ndoonire Isiraeli hĩndĩ ya mbere kwarĩ o ta kuona thabibũ igĩkũra werũinĩ. Rĩrĩa ndoonire maithe maanyu rĩa mbere kwarĩ o ta kuona ngũyũ cia mbere ciĩruĩte. No rĩĩrĩ, maakinya kĩrĩmainĩ kĩa Peori, makĩambĩrĩria gũthaathaiya Baali, nao magĩkĩgĩa magigi o ta ngai icio meendeete. Naho ha ũhoro wa Isiraeli, riiri wao ũkoombũka o ta nyoni ũthire, nao matigaacooka gũciara rĩngĩ. Gũtikooneka atumia me na mahu, o na kana mekũgĩa mahu. O na mangĩrera ciana, ngũmatuunya cio ndĩciũrage. Atĩrĩĩrĩ, rĩrĩa ngaatiganĩria andũ aya magaakorererwo nĩ thĩĩna mũnene.”  MWATHANI, ndĩrona ciana ciao ikĩguĩmwo na ikĩũragwo. Ingĩgĩkũũria wĩke andũ aya atĩa hiihi? Tua atũmia aao thaata, o nacio nyondo ciao ciagithie iria! MWATHANI gũtuĩra Isiraeli MWATHANI ekuuga atĩrĩ, “Waganu wao wothe wambĩrĩirie o Giligali, kũu nĩkuo ndaambĩrĩirie kũmamenera. Tondũ wa waganu ũrĩa meekĩĩte, nĩngũmarutũrũra hekaarũinĩ yakwa. Ndigaacooka kũmeenda rĩngĩ; anene aao oothe nĩmatuĩke aremi. Andũ a Isiraeli mahaana o ta mũmera ũrĩ na mĩri mĩũmũ na ũtaciaraga. O matigaaciara ciana; o na mangĩgaaciciara, nĩngooraga ciana icio meendeete ũguo.” Mũnabii kwaria ũhoro ũkoniĩ Isiraeli Ngai wakwa, o we ndungatagĩra, nĩekũrega andũ aake tondũ matimũiguaga; megũtuĩka a kũũrũũraga ndũũrĩrĩinĩ.