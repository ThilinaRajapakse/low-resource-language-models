 Abija kũrũa na Jeroboamu (Atha .-) Mwaka wa ikũmi na ĩnaana wa ũthamaki wa Jeroboamu nĩrĩo Abija aambĩrĩirie gũthamaka Juda. Naake agĩthamaka mĩaka ĩtatũ kũu Jerusalemu. Nyina eetagwo Mikaya, mwarĩ wa Urieli, wa kuuma itũũra rĩa Gibea. Na rĩĩrĩ, Abija na Jeroboamu makĩũgitana. Naake Abija agĩthondeka mbũtũ ya thigari ngiri magana mana (,) iria njamba, naake Jeroboamu agĩthondeka yake nene kũmũkĩra ya thigari ngiri magana manaana (,) iria njamba. Nacio mbũtũ icio cia thigari ikĩng'ethanĩra bũrũriinĩ ũrĩa ũrĩ irĩma wa Efiraimu. Naake Abija agĩthiĩ akĩrũũgama igũrũ kĩrĩma kĩa Zemaraimu agĩkaĩrĩria Jeroboamu na Aisiraeli akĩmeera atĩrĩ, “Tathikĩrĩriai; githĩ mũtiũĩ atĩ MWATHANI Ngai wa Isiraeli, nĩathondekire Kĩrĩĩkanĩro gĩtangĩgarũrũka na Daudi atĩ we mwene na njiarwa ciake megũtũũra mathamakaga Isiraeli tene na tene? No rĩĩrĩ, Jeroboamu mũrũ wa Nebati akĩremera Solomoni, mũthamaki wake. Jeroboamu agĩkĩũngania gĩkundi kĩa andũ mĩkora, makĩhatĩrĩria Rehoboamu mũrũ wa Solomoni eeke kũringana na ũrĩa o meendaga, na ndangĩahotire kũmakararia nĩ ũndũ aarĩ mwĩthĩ mũno, na ndarĩ na ũmenyo mũingĩ wa wathani. Rĩu mũtuĩte ciira atĩ mũhũũrane na ũthamaki ũrĩa MWATHANI aaheire njiarwa cia Daudi tondũ mwĩ na mbũtũ nene ya athigari, o na mwĩ na ndeegwa cia thahabu iria Jeroboamu aamũthondekeire ituĩke ngai cianyu. Githĩ mũtiaingatire Athĩnjĩri Ngai a MWATHANI arĩa maarĩ njiarwa cia Harũni, o na Alawii? Mweka ũguo mũgĩthuura athĩnjĩri ngai cianyu o ta ũrĩa ndũũrĩrĩ iria ingĩ ciĩkaga. Mũndũ o wothe ũũkaga na ndeegwa kana ndũrũme mũgwanja, ũcio nĩ we mwamũraga agatuĩka mũthĩnjĩri wa ngai icio cianyu cia tũhũ. “Ithuĩ-rĩ, tũtũire tũtungatagĩra MWATHANI Ngai witũ na tũtimũtiganĩirie. Ningĩ athĩnjĩri Ngai a rũciaro rwa Harũni nĩ o mamũtungatagĩra magĩteithanagia na Alawii. Acio nĩ o macinagĩra MWATHANI ũbaani na makamũrutĩra magongoona ma njino o rũũciinĩ na hwaĩinĩ. Ningĩ nĩmaigaga mĩgate mĩtheru ya kũrutĩrwo MWATHANI igũrũ rĩa meetha ĩrĩa theru, na makagwatia mataawa makamacuuria mĩtĩinĩ ĩrĩa ya thahabu o hwaĩinĩ o hwaĩinĩ. Ithuĩ-rĩ, nĩtũtũire twathĩkagĩra ũrĩa wothe MWATHANI atwathĩĩte, no inyuĩ nĩmũmũtiganĩirie. Ngai nĩwe mũtongoria witũ, nao athĩnjĩri Ngai aake me na tũrumbeeta nĩmehaarĩirie gũtũhuuha nĩguo mbaara yambĩrĩrie. Atĩrĩĩrĩ, andũ aya a Isiraeli, tigaai kũrũa na MWATHANI Ngai wa maithe maanyu! Mũtingĩtooria!” No rĩĩrĩ, hĩndĩ ĩyo Jeroboamu nĩkũiga aigĩĩte thigari cia kuohia na thuutha wa ita cia Juda, na icio ingĩ igaikara na mbere yao. Rĩrĩa andũ a Juda maacũũthĩrĩirie, makĩona thigari imoimĩĩte na mbere na thuutha, magĩkaĩra MWATHANI amateithie, nao athĩnjĩri Ngai makĩhuuha tũrumbeeta. Hĩndĩ ĩyo andũ a Juda makĩanĩrĩra na mũgambo mũnene, matongoreetio nĩ Abija magĩtharĩkĩra Aisiraeli. Naake Ngai agĩtooria Jeroboamu e hamwe na thigari ciothe cia Isiraeli. Nao Aisiraeli oothe makĩũrĩra andũ a Juda, naake Ngai agĩtũma andũ a Juda mamakĩrie hinya. Naake Abija na thigari ciake magĩtooria Aisiraeli mũno, na makĩũraga thigari ciao ngiri magana mataano (,), iria ciarĩ njamba. Nĩ ũndũ ũcio andũ a Juda makĩhoota andũ a Isiraeli, tondũ andũ acio a Juda nĩmehokeete MWATHANI Ngai wa maithe maao. Naake Abija agĩgĩteng'eria ita cia Jeroboamu, na akĩmũtuunya matũũra mamwe maake, namo ni: Betheli, Jeshana, na Efironi na icagi iria ciamathiũrũrũkĩirie. Jeroboamu ndaigana gwĩkinyĩra o na haniini matukũinĩ moothe ma wathani wa Abija. Naake MWATHANI akĩmũgũtha, agĩkua. No Abija agĩkĩrĩrĩria kũgĩa na hinya, akĩhikia atumia ikũmi na ana, nao makĩmũciarĩra aanake mĩrongo ĩĩrĩ na eerĩ na airĩĩtu ikũmi na atandatũ. Na rĩĩrĩ, ciĩko iria ingĩ cia Abija, mĩthiĩre yake o na mĩario yake, ciandĩkĩĩtwo Ibuku rĩa Hisitoria ya Mũnabii Ido.