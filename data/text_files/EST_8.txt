 Ayahudi kwĩrwo merĩhĩrie Mũthenya o ro ũcio, mũthamaki Ahasuerusu akĩhe kwini Esiteri indo ciothe cia Hamani ũcio warĩ thũ ya Ayahudi. Naake Moridekai agĩũka harĩ mũthamaki, amu Esiteri nĩamwĩrĩĩte ũrĩa aatarainie na Moridekai. Mũthamaki akĩruta gĩcũhĩ gĩake gĩa kũhũũra mũhũũri kĩrĩa eetĩĩtie Hamani, agĩkĩnengera Moridekai. Naake Esiteri akĩĩra Moridekai arorage indo cia Hamani. Ningĩ Esiteri akĩarĩria mũthamaki rĩngĩ egũithĩĩtie magũrũinĩ maake akĩmũthaitha agĩitaga maithori akĩmwĩra atĩ aniine mũbango ũrĩa Hamani ũrĩa Mũagagi aathondekeete wa kũniina Ayahudi. Naake mũthamaki agĩtambũrũkĩria Esiteri mũthĩĩgi wake wa thahabu. Naake Esiteri akĩrũũgama na igũrũ hau mbere ya mũthamaki akiuga atĩrĩ, “Angĩkorwo mũthamaki nĩũkuona arĩ wega, na angĩkorwo nĩnjĩtĩkĩrĩkĩĩte nĩwe, na angĩkorwo nĩũkuona kwagĩrĩire, na ngorwo nĩngũkeneetie-rĩ, athana atĩ kwandĩkwo marũa magũtharia marũa marĩa maandĩkĩĩtwo nĩ Hamani ũcio Mũagagi, mũrũ wa Hamedatha, marĩa aandĩkire makũniinithia Ayahudi arĩa oothe me bũrũri ũrĩa wathanaga. Amu ingĩhota kũũmĩrĩria atĩa ngĩona andũ aitũ makĩniinwo?” Mũthamaki Ahasuerusu akĩĩra kwini Esiteri na Moridekai ũrĩa Mũyahudi atĩrĩ, “Atĩrĩĩrĩ, nĩndĩracuurithirie Hamani tondũ wa gũthondeka mũbango wa kũũraga Ayahudi, na indo ciake ndĩracihe Esiteri. No rĩĩrĩ, ũndũ wandĩkĩĩtwo thĩinĩ wa rĩĩtwa rĩa mũthamaki, na ũkahũũrwo mũhũũri na gĩcũhĩ gĩake, ndũrĩ hingo ũngĩgarũrwo o na kũhaana atĩa. No o na kũrĩ ũguo-rĩ, no mũkĩandĩkĩre Ayahudi ũndũ o wothe mũngĩenda thĩinĩ wa rĩĩtwa rĩakwa, na mũũhũũre mũhũũri na gĩcũhĩ kĩa mũthamaki.” Ũndũ ũyũ wekĩkire mweri mĩrongo ĩĩrĩ na ithatũ mweriinĩ wa ĩtatũ, mweri ũrĩa wĩtagwo Sivani. Moridekai agĩgĩĩta tũrani twa kwa mũthamaki agĩtwĩra ũrĩa tũkwandĩka marũainĩ kũrĩ Ayahudi, o na kũrĩ anene, abarũũthi, na atongoria a mabũrũri moothe igana na mĩrongo ĩĩrĩ na mũgwanja kuuma India nginya Ethiopia. Marũa macio maandĩkĩirwo andũ a bũrũri na rũthiomi rwao o hamwe na mwandĩkĩre wao, na o nao Ayahudi makĩandĩkĩrwo na rũthiomi rwao, na kũringana na mwandĩkĩre wao. Moridekai akĩandĩka marũa macio thĩinĩ wa rĩĩtwa rĩa mũthamaki Ahasuerusu, na akĩmahũũra mũhũũri na gĩcũhĩ kĩa mũthamaki. Marũa macio maatwarirwo nĩatwarithia a mbarathi mahaicĩĩte mbarathi igũrũ ndeng'eri mũno ciarereirwo kwa mũthamaki. Marũa macio moigĩĩte atĩ mũthamaki nĩetĩkĩrĩĩtie Ayahudi a itũũra o rĩothe macookanĩrĩre hamwe magitĩre mĩoyo yao. Andũ me na matharaita a mũhĩrĩga o na ũrĩkũ kana rũgongo ruothe mangĩũkĩrĩra arũme Ayahudi, ciana ciao, na atumia aao, Ayahudi no mahũũrane nao mamaniine; mamoorage oothe maage gũtigaria o na ũmwe, na matahe indo ciao. Watho ũcio wambagĩrĩria kũrutithio wĩra bũrũriinĩ wothe wa Perisia ũcio mũthamaki Ahasuerusu aathanaga mũthenya ũrĩa wabangĩĩtwo wa kũũraga Ayahudi, nĩguo mweri ikũmi na ithatũ mweri wa ikũmi na ĩĩrĩ, nĩguo wĩtagwo Adari. Ũhoro ũcio nĩwatuirwo atĩ nĩ watho, na ũkĩmenyithio andũ oothe a mabũrũri moothe, nĩ geetha Ayahudi magaakorwo mehaarĩrie kũhũũrana na thũ ciao mũthenya ũcio wakinya. Atwarithia a mbarathi nĩmaahaicire mbarathi igũrũ cia kwa mũthamaki amaatha, magĩthiĩ gũtwara marũa macio mateng'ereete mũno. Watho ũcio nĩwamenyithanirio o na kũu Susa, mũciĩ ũcio mũnene. Naake Moridekai akiuma mũciĩ kwa mũthamaki ehumbĩĩte nguo ya ũthamaki ya rangi wa mburuu na mwerũ, na gĩthii kĩa rangi wa babũ gĩtumĩĩtwo na gataani ĩrĩa njega, na thũmbĩ nene ya thahabu. Nacio njĩra cia mũciĩ wa Susa ikĩiyũra ngemi nĩ ũndũ wa gĩkeno. Ayahudi magĩthera ithiithi, makĩgĩa na gĩkeno, na makĩigua wega ngoro, na magĩitĩka kũrũũhia. Na rĩĩrĩ, ng'ongoinĩ ciothe na matũũrainĩ moothe kũrĩa watho ũcio wa mũthamaki wathoomagwo, Ayahudi no gũcanjamũka maacanjamũkaga magakena, magathondeka maruga, na magakĩhuurũka kũruta mawĩra. Andũ angĩ aingĩ nĩmaagarũrũkire magĩtuĩka Ayahudi tondũ nĩmaameetigagĩra.