Gũtaarĩria Marũa ma Paũlũ kũrĩ Afilipi maandĩkĩirwo kanitha wa mbere ũrĩa wambĩrĩirio nĩ Paũlũ bũrũriinĩ wa Rũraaya, kũndũ gwetagwo Makedonia na gwathagwo nĩ Aroma. Marũa maya maandĩkirwo rĩrĩa Paũlũ aarĩ njeera. Ihindainĩ rĩu nĩathĩĩnagio nĩ ngarari cia Akristiano arĩa maarutithanagia wĩra naake na nĩaraakarĩĩtio nĩ ũrutani wa maheeni ũrĩa warĩ kanithainĩ wa Filipi. No o na kũhaana ũguo, marũa maya nĩmoonanĩĩtie gĩkeno na ũũmĩrĩru iria ingĩhota kũheanwo ũhoro wacio no wĩtĩkio mũkinyanĩru ũrĩa Paũlũ aarĩ naguo thĩinĩ wa Jesũ Kristũ. Gĩtũmi kĩrĩa kĩnene gĩatũmire Paũlũ aandĩke marũa maya nĩacookerie Akristiano a Filipi ngaatho nĩ ũndũ wa iheeo iria maamũtũmĩire cia gwĩteithia rĩrĩa aarĩ na thĩĩna. Ningĩ nĩahũthĩrĩĩte mweke ũyũ kũmeekĩra hinya nĩguo magĩe na ũcamba na mwĩhoko o na gũtuĩka aarĩ thĩĩnainĩ o nao maarĩ thĩĩnainĩ. Nĩameerĩĩte magĩe na ũhooreri o ta wa Jesũ handũ ha gwathagwo nĩ mwĩyendo na mwĩtĩyo. Ningĩ nĩamaririkanĩĩtie atĩ mũikarĩre wao me thĩinĩ wa Kristũ nĩ kĩheeo kuuma kwĩ wega wa Ngai kĩrĩa maagĩĩte nakĩo nĩ ũndũ wa gwĩtĩkia, no ti tondũ wa kũrũmĩrĩra magongoona ma Watho wa Ayahudi. Paũlũ nĩacookeete akaandĩka ũhoro wa gĩkeno na thaayũ iria Ngai aheaga andũ arĩa maikaraga me thĩinĩ wa Kristũ. Marũa maya meekĩrĩire mũno ũhoro wa gĩkeno, mwĩhoko, ũrũmwe na gũkirĩrĩria wĩtĩkioinĩ na mũtũũrĩreinĩ wa Ũkristiano. O na ningĩ nĩmoonanĩĩtie ũrĩa Paũlũ eendeete kanitha wa Filipi. Maũndũ marĩa marĩ marũainĩ maya Gũtaarĩria .- Mũikarĩre wa Paũlũ we mwene .- Mũtũũrĩre thĩinĩ wa Kristũ .--. Mĩbango nĩ ũndũ wa Timotheo na Epaforodito .- Gũkaanio ũhoro wa thũ na moogwati .--. Paũlũ na araata aake a Filipi .- Kũrĩĩkia .-