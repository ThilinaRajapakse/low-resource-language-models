 Mũthia wa Isiraeli gũkuhĩrĩria Ningĩ MWATHANI akĩnjarĩria akĩnjĩĩra atĩrĩ, “Mũrũ wa mũndũ, uga atĩrĩ, ‘MWATHANI Ngai areera bũrũri wa Isiraeli atĩ wothe nĩũrakorererwo nĩ mũthia waguo.’ ” “Ũyũ nĩguo mũthia wanyu; ngũmũitũrũrĩra maraakara maakwa na njooke ndĩmũciirithie ndĩmũtuĩre kũringana na mĩtugo yanyu, na ngũmũherithia nĩ ũndũ mĩthiĩre ĩyo yanyu nĩ mĩũru. Ndikũmũiguĩra tha o na kana ndĩmũcaaĩre, ngũmũherithia nĩ ũndũ wa mĩthiĩre yanyu na nĩ ũndũ wa mĩtugo ĩyo mĩũru, na nĩmũkũmenya atĩ nĩ niĩ MWATHANI.” MWATHANI Ngai ekuuga atĩrĩ, “Mũthiro ũrooka ũrũmanĩrĩire! Oneei nĩũũkĩĩte! Mũthia nĩũrooka! Mũthia ũrooka ũmwerekeire! Oneei nĩmwathira. Mũthiro nĩũrooka kũrĩ inyuĩ, inyuĩ mũtũũraga bũrũri. Mũthenya nĩwerekeire gũũka naguo nĩ mũthenya wa thĩĩna. Ningĩ ndũrĩkorwo ũrĩ wa gĩkeno kũu irĩmainĩ#. Kũu irĩmainĩ: Rora koohoro ka .b.. “Ndigairie haniini ndĩmũitũrũrĩre marũrũ maakwa, ndĩmũhororere maraakara maakwa na ndĩmũtuĩre ciira kũringana na mĩthiĩre yanyu. Ningĩ ndĩmũcookererie maũndũ moothe mooru mwaneeka. Ndikũmũiguĩra tha kana ndĩmũcaaĩre. No ngũmũherithia kũringana na ũrĩa mĩthiĩre yanyu ĩtariĩ, o na kũringana na maũũru marĩa mwĩkaga, na nĩmũkũmenya atĩ niĩ nĩ niĩ MWATHANI ũrĩa ũherithanagia.” Mũthenya ũcio nĩguo ũyũ! Nĩwakinya, mwĩ akorere nĩ ũgwati! Haaro nĩkuongerereka yongererekeete. Wĩtĩĩi naguo wĩtũũgĩrĩĩtie ũgakinya o mũthia. Haaro ĩkũrĩĩte ĩgatuĩka mũtirima wa waganu wa gwĩtirimagia naguo. Atĩrĩĩrĩ, gũtirĩ mũndũ o na ũmwe wanyu ũgũtigara muoyo, o na kana wa kuuma mũingĩinĩ wanyu atigare, ningĩ ũtonga wanyu ndũtigara, kana mũndũ o na ũmwe wanyu ũrĩ igweta.#. Thĩinĩ wa maandĩko ma Kĩhibirania mũhari ũyũ ti mũtaũku wega. “Ihinda nĩrĩrooka, mũthenya wĩ hakuhĩ rĩrĩa kwendia kana kũgũra indo kũrĩaga bata, nĩ gũkorwo maraakara ma Ngai megũkomera mũndũ o wothe o ũndũ ũmwe. Gũtirĩ mũhũũri wa mbiacara ũgũtũũra matukũ maingĩ nĩguo anyiihanyiihie hathara ĩrĩa athiĩte, nĩ gũkorwo maraakara ma Ngai megũkomera mũndũ o wothe. Mũndũ o mũndũ aregeire o maũũruinĩ maake, kwoguo gũtirĩ mũndũ ũkũhota gũtũũria muoyo wake.#. Mũhari ũyũ ti mũtaũku wega maandĩkoinĩ ma Kĩhibirania. Nĩmahuuhĩĩte karumbeeta na andũ oothe nĩmehaarĩirie, no gũtirĩ mũndũ wa gũthiĩ mbaarainĩ nĩ gũkorwo maraakara maakwa makomeire mũndũ o wothe o ũndũ ũmwe.” Aisiraeli kũhũũrwo nĩ ũndũ wa meehia maao Ndĩroimagara na nja ngakora mbaara, ndacooka na thĩinĩ ngakora ng'aragu na mũrimũ. Andũ arĩa matũũraga na kũu mĩgũndainĩ makũũragwo na rũhiũ rwa njora, nao arĩa matũũraga Jerusalemu itũũra thĩinĩ mekũrĩo nĩ ng'aragu na mũrimũ. Arĩa nao megũtigara, mekũũrĩra na kũu irĩmainĩ mahaana ta ndutuura ihahũũrĩĩtwo kuuma ciandainĩ. Oothe megũcakaĩra kuo, o mũndũ nĩ ũndũ wa meehia maake kĩũmbe. Mooko moothe nĩmekwaga hinya, na maru maregere. Mekwĩhumba nguo cia makũnia na maiyũrwo nĩ guoya, macooke maconorithio na menjwo mĩtwe kĩng'aũ. Ningĩ mooe betha yao mamĩikanie na kũu njĩrainĩ, nayo thahabu yao mamĩagĩre kĩene ĩtuĩke ta kĩndũ gĩ thaahu. Atĩrĩĩrĩ, betha kana thahabu icio ciao itikaahota kũmahonokia mũthenya ũcio wa maraakara ma MWATHANI. Itikaahota kũhooreria ngoro ciao, o na kana imoonere irio cia kũrĩa, nĩ gũkorwo nĩcio ciatuĩkĩĩte cia kũmahĩtithia. Maatũire metĩĩaga na mahiga maao ma goro na mathaka, na nomo maahũthĩrire gũthondeka mĩhianano yao, o ĩyo ya kũnyararwo mũno; nĩkĩo niĩ na niĩ ngũtua mahiga macio indo irĩ magigi cia kũmathĩĩnia. “Nĩngũnenganĩra mahiga macio maao ma goro mookoinĩ ma andũ a ndũũrĩrĩ matuĩke mũcaara wao, o na ndĩmaneane kũrĩ andũ arĩa aaganu a gũũkũ thĩ matuĩke indo iria matahĩĩte; nao nĩmekũmathaahia. Ningĩ ngũmahuutatĩra, nao macooke mathaahie Hekaarũ yakwa, nao aici mamĩbunje, na matoonya mamĩthaahie. “Wĩthondekereei mabĩngũ, nĩ gũkorwo bũrũri nĩũiyũire ũũragani, narĩo itũũra rĩkaiyũrwo nĩ haaro, nĩ ũndũ ũcio nĩngũreehithia andũ a ndũũrĩrĩ arĩa arũrũ mũno, mooke meenyiitĩre nyũmba ciao. Wĩtĩi wa andũ aao arĩa itonga nĩkũũniina ngũũniina na nyũmba cia gũthaathaĩria ndĩcimomorithie. Hĩndĩ ya kĩeha yakinya-rĩ, marĩcaria thaayũ na matiwone. Ningĩ mathĩĩna megũũka meiganĩrĩire, naguo mũhuuhu mũũru ũũke ũrũmanĩrĩire. Nĩmarĩthiĩ gũthĩĩnia mũnabii makĩũria kĩoneki, athĩnjĩri Ngai nĩmarĩaga ũndũ wa kũrutana, nao athuuri marigwo megũtaarana atĩa. Mũthamaki nĩgwĩthikĩra arĩthikĩra, mũnene ate kĩĩrĩgĩrĩro, namo mooko ma andũ a bũrũri mainaine nĩ guoya. Niĩ na niĩ ndĩrĩmaherithia kũringana na mĩthiĩre yao na ndĩmatuĩre ciira ta ũrĩa nao matuagĩra arĩa angĩ, o nĩmarĩmenya atĩ niĩ nĩ niĩ MWATHANI.”