 GĨKUNDI GĨA KANA (Thab --) Ngai nĩ mũtũũra muoyo, no ũtũũro wa mũndũ nĩ mũkuhĩ#. Thaburi ĩno nĩ ihooya rĩahoirwo nĩ Musa mũndũ wa Ngai. MWATHANI, wee nĩ we ũtũũraga wĩ gĩtũũro giitũ.#. Gĩtũũro giitũ: Kana; “Mwĩgitio witũ”; “Handũ haitũ ha gwĩtharĩra.” Mbere ya ũtanoomba irĩma, o ũtanathondeka thĩ wee warĩ o Ngai mũtũũra muoyo na ũgũtũũra ũrĩ Ngai nginya tene na tene.  Wĩraga mũndũ acooke o rũkũngũinĩ; ũmũgarũraga agatuĩka o rũkũngũ.  Harĩ we-rĩ, mĩaka ngiri no ta mũthenya ũmwe; no ta mũthenya wa ira ũguo ũrahĩtũkire; no ta ihinda ikuhĩ rĩa ituanĩra rĩa ũtukũ. Ũtũhaataga ta ũrĩa mũiyũro wa maaĩ ũhaataga; tũthiraga na ihenya o ta kĩrooto. Tũhaana ta nyeki ĩrĩa ĩringũraga rũũciinĩ, ĩgakũra na ĩkarura wega, hwaĩinĩ ĩgacooka ĩkahooha, ĩkooma.  Ithuĩ-rĩ, nĩkũniinwo tũraniinwo nĩ mang'ũrĩ maaku; marũrũ maaku nĩgũtũguoyohia maratũguoyohia. Waganu witũ ũũigĩĩte o mbere yaku; meehia maitũ marĩa tũhithĩĩte ũmaigĩĩte o harĩa ũngĩmoona.  Ũtũũro witũ nĩkũniinwo ũraniinwo nĩ maraakara maaku; ũrathira o ta ihũũmũka. Ũtũũro witũ wa gũũkũ thĩ nĩ mĩaka mĩrongo mũgwanja, kana mĩaka mĩrongo ĩnaana, tũngĩkorwo tũrĩ na hinya. No rĩĩrĩ, kĩrĩa ĩtũreehagĩra no mathĩĩna na kĩeha; ũtũũro ũthiraga na ihenya, na ithuĩ tũgathiĩ tũkabuĩria.  Nũũ ũũĩ mang'ũrĩ maaku maigana atĩa na akamenya marũrũ maaku nĩguo akũhe gĩtĩĩo kĩrĩa wagĩrĩire kũheeo? Tuonie ũrĩa ũtũũro witũ wĩ mũkuhĩ, nĩguo tũũhĩge.  Ũgũikara ũraakarĩĩte nginya rĩ, MWATHANI? Tũiguĩre tha ithuĩ ndungata ciaku. Tũhũũnagie ũtugi waku rũũciinĩ o rũũciinĩ, nĩguo tũkenage na tũcanjamũkage matukũ maitũ moothe. Tũkenie matukũ o ta marĩa ũtũnyariirĩĩte. na mĩaka o ta ĩrĩa tuoneete mathĩĩna. Reke ithuĩ, ndungata ciaku, tuone ciĩko ciaku cia hinya, nacio njiarwa ciitũ cione hinya waku mũnene. Wega wa MWATHANI Ngai witũ ũrogĩa na ithuĩ, arotũteithagia kũhootana maũndũinĩ moothe marĩa tũrĩĩkaga!