 Wĩra ũrĩa athĩnjĩri Ngai maagaĩirwo Na rĩĩrĩ, njiarwa cia Harũni ciagaĩĩtwo ta ũũ: Harũni aarĩ ithe wa aariũ ana, nao nĩ: Nadabu, Abihu, Eleazaru, na Ithamaru.  No rĩĩrĩ, Nadabu na Abihu magĩkua mbere ya ithe wao, na matiarĩ na ciana. Na nĩ ũndũ ũcio Eleazaru na Ithamaru magĩtuĩka athĩnjĩri Ngai. Naake Daudi, agĩteithĩrĩrio nĩ Zadoku wa rũciaro rwa Eleazaru me na Ahimeleku wa rũciaro rwa Ithamaru kũbangĩra andũ acio mawĩra maao. Na rĩĩrĩ, arĩa maarĩ a rũciaro rwa Eleazaru makĩbangwo ikundi ikũmi na ithathatu na a Ithamaru ikundi inyaanya. Maabangirwo ũguo tondũ arũme aingĩ arĩa maarĩ atongoria a mbarĩ moimĩĩte thĩinĩ wa rũciaro rwa Eleazaru. Tondũ hatirĩ rũciaro o na rũmwe rwa Eleazaru kana rwa Ithamaru rũtaarĩ na anene a Hekaarũ o na a gũtongoria maũndũ ma kĩĩroho-rĩ, ũndũ ũcio wekirwo na njĩra ya kuoya kura. Na rĩrĩa kura cioyagwo, cioyagwo o mwena kura, o mwena kura. Ũguo nĩ ta kuuga mwena wa Eleazaru woya, mwena wa Ithamaru ũkooya. Naake Shemaia mũrũ wa Nethaneli, karani ka mũhĩrĩga wa Alawii agĩkĩmaandĩka oothe. Naake mũthamaki, njaama ciake, Zadoku mũthĩnjĩri Ngai, Ahimeleku mũrũ wa Abiatharu, atongoria a mbarĩ cia athĩnjĩri Ngai o na cia Alawii, oothe magĩtuĩka aira. -Ũyũ nĩguo mũtaratara wa ikundi icio mĩrongo ĩĩrĩ na inya cia mbarĩ ta ũrĩa ciagaĩrwo mawĩra, kura ciaikio nĩ atongoria aacio: . Jehoiaribu . Jedaia . Harimu . Seorimu . Malikija . Mijamini . Hakozu . Abija . Jeshua . Shekania . Eliashibu . Jakimu . Hupa . Jeshebeabu . Biliga . Imeri . Heziri . Hapizezu . Pethahia . Jehezekeli . Jakini . Gamuli . Delaia . Maazia Nao andũ acio nĩgũtuanĩra maatuanagĩra mahinda ma gũtoonya Hekaarũinĩ nĩ geetha makarute mawĩra ta ũrĩa maandĩkĩĩtwo, o ta ũrĩa ithe wao Harũni aatigĩĩte aabanga, o na ta ũrĩa MWATHANI, Ngai wa Isiraeli aamwathĩĩte. Mũtaratara wa Alawii Aya nao nĩ o atongoria angĩ a nyũmba cia Alawii: Amũramu aarĩ ithe wa Shubaeli, Shubaeli aarĩ ithe wa Jehideia. Rehabia aarĩ ithe wa Ishia; Iziharu aarĩ ithe wa Shelomithu; Shelomithu aarĩ ithe wa Jahathu. Nao aariũ a Heburoni maarũmanĩrĩire ta ũũ: Jeria, Amaria, Jehazieli, na Jekameamu. Uzieli aarĩ ithe wa Mika, Mika aarĩ ithe wa Shamiru. Naake mũrũ wa nyina na Mika eetagwo Ishia. Ishia aarĩ ithe wa Zekaria. Nao aariũ a Merari nĩ aya: Mahali, Mushi, na Jaazia. Nao aariũ a Jaazia nĩ aya: Shohamu, Zakuru na Ibiri. -Naake Mahali aarĩ ithe wa aariũ eerĩ, nao nĩ o: Eleazaru na Kishu. No rĩĩrĩ, Eleazaru ndagĩire na aanake, no Kishu nĩagĩire na mwanake ũmwe wetagwo Jerameeli. Naake Mushi aarĩ ithe wa aariũ atatũ nao nĩ o: Mahali, Ederi, na Jeremothu. Acio nĩ o maarĩ aariũ a Alawii kũringana na ũrĩa nyũmba cia maithe maao ciatariĩ. Na rĩĩrĩ, o mũtongoria o mũtongoria wa nyũmba hamwe na mũrũ wa nyina ũrĩa mũnyiinyi magĩikia kura o ũndũ ũmwe nĩ ũndũ wa mawĩra marĩa marĩrutaga. Meekire o ta ũrĩa athĩnjĩri Ngai arĩa maarĩ njiarwa cia Harũni meekire. Nao arĩa maarĩ aira kura icio igĩĩkio nĩ mũthamaki Daudi, Zadoku, Ahimeleku, o na atongoria a nyũmba cia athĩnjĩri Ngai o na cia Alawii.