 “Nĩndĩhĩtĩĩte ngoiga, ndirĩriragĩria mũndũ wa nja.  “Ngai Ũrĩa Ũrĩ Igũrũ-rĩ, atugaga andũ atĩa? Mwene Hinya Wothe-rĩ, aheaga andũ mũcaara atĩa nĩ ũndũ wa ciĩko ciao? Andũ arĩa aaganu nĩkũmatũmĩra amatũmagĩra mũthiro; arĩa nao meekaga maũndũ mooru akamaananga. Ngai nĩonaga mĩthiĩre yakwa, na nĩoĩ ciĩko ciakwa ciothe.  “Ndehĩta na ma atĩ, ndirĩ ndeeka ũmaramari, kana ngĩgeria kũheenia mũndũ. Ngai ta nĩagĩĩthime na ratiri ĩrĩa ya ma, na nĩekũmenya ũkinyanĩru wakwa! Ingĩkorwo ndĩndaregenyũka, kana ngĩreka ndwarĩrĩrio ũũruinĩ, o na kana ngĩthaahia mooko maakwa na meehia, irio iria handĩĩte, irorĩĩo nĩ mũndũ ũngĩ, na mĩmera yakwa ĩromunywo!  “Ingĩkorwo ndĩnderirĩria mũtumia wene, na ngĩthiĩ kũmũhingurithia mũrango, mũtumia wakwa arokĩrugagĩra mũndũ ũngĩ, na arokoma na andũ angĩ! Nĩ amu ũtharia nĩ ngero njũru na nĩ wĩhia wa gũtwaranĩrwo igootiinĩ. Ũtharia ũhaana ta mwaki ũrarĩrĩmbũka o kũrĩrĩmbũka, na no ũcine o biũ kĩrĩa gĩothe ndĩ nakĩo.  “Ingĩkorwo ndĩndaaga gũthikĩrĩria ndungata ciakwa rĩrĩa ciateta, ngaagĩĩka atĩa rĩrĩa Ngai akanjĩta? Ngakĩmũcookeria atĩa rĩrĩa akaahooya ũhoro? Githĩ ũrĩa wanyũmbire to we wombire ndungata ciakwa? Kaĩ atarĩ Ngai o ũmwe watũũmbire ithuothe?  “Ndirĩ ndaima mũthĩĩni kĩndũ; kana ngĩtũma mũtumia wa ndigwa akue ngoro. Ndirĩ ndarĩa irio ndĩ nyiiki, na ngĩaga kũgaĩra mwana wa ngoriai, Kuuma ndĩ o mũnyiinyi ndũire mbaaragĩrĩra ciana cia ngoriai ta ndĩ ithe wacio, na kuuma ndaciarwo ndũire ndeithagĩrĩria atumia a ndigwa. Ndoona mũndũ ũrathĩĩnĩka nĩkwaga nguo, kana ũtarĩ na gĩa kwĩhumba ndĩmũheaga nguo ithondekeetwo na guoya wa kuuma ng'ondu ciakwa; naake akandaathima na ngoro yake yothe Ingĩkorwo ndĩndaheenia mwana wa ngoriai tondũ wa kũmenya atĩ igooti rĩrĩ mwena wakwa-rĩ, guoko gwakwa kũrounĩkĩra o mũrĩngainĩ wa kĩande, nayo njara yakwa ĩrorekanĩria o gĩtinainĩ kĩayo. Ndingĩĩka ũmwe wa macio moothe, nĩ gũkorwo nĩndĩtigĩrĩĩte kũherithio nĩ Ngai.  “Ndirĩ ndaiga mwĩhoko wakwa ũtongainĩ wakwa, kana ngĩgĩĩtĩĩa nĩ ũndũ waguo. Ndirĩ ndathaathaiya riũa nĩ ũndũ wa ũkengu warĩo, o na kana ngĩthaathaiya mweri nĩ ũndũ wa ũthaka waguo. Ndirĩ ndaheenererio ngĩcihe gĩtĩĩo, na ndirĩ ndamumunya guoko gwakwa nĩ ũndũ wa gũcitĩĩa. Ũcio nĩ wĩhia wa gũtwaranĩrwo igootiinĩ, nĩ amu nĩgũkaana Ngai Mwene Hinya Wothe.  “Ndirĩ ndakenerera kwanangwo gwa thũ ciakwa, o na kana ngĩcanjamũka ciakorererwo nĩ mũthiro. Ndirĩ ndeehia na ũndũ wa kũhoera thũ ciakwa gĩkuũ. Arĩa tũtũũranagia nao nĩmooĩ atĩ nĩndugaga ageni hĩndĩ ciothe. Agendi matirĩ maaraara nja, mĩrango yakwa ĩikaraga ĩrĩ mĩhingũrĩre ageni. Andũ nĩkũhithĩrĩra mahithagĩrĩra mahĩtia maao, no niĩ ndirĩ ndahumbĩra maakwa. Ndirĩ ndakira kana ngĩaga kuumagara, nĩ ũndũ wa gwĩtigĩra kĩnyũrũri kana nĩ ũndũ wa kũmakio nĩ mĩario ya andũ. Naarĩ korwo ndĩ na wa gũũthikĩrĩria! Ũcio nĩguo ũira wakwa! Reke Ngai Mwene Hinya Wothe akĩnjookerie. Naarĩ korwo thũ yakwa yandĩka thitango ciayo ndĩcione! Hatirĩ nganja no ndĩcikuue na ciande, na ndĩciigĩrĩre mũtweinĩ wakwa irĩ ta kĩraũni. No hote gũtaarĩria Ngai ciĩko ciakwa, o na kũrũũgama mbere yake itagwĩtigĩra.  “Angĩkorwo nĩkũiya njiĩĩte mũgũnda ũrĩa nĩmaga, na ngaũtuunyana kuuma harĩ eene guo; angĩkorwo ndĩ ndarĩa irio ciaguo itacirutĩire wĩra, na ngĩreka aruti wĩra makue nĩ ng'aragu; mĩigua ĩrogĩkũra handũ ha ngano, na ria handũ ha mbaarĩ.” Mĩario ya Ayubu yathirĩra hau.