 Moabi kwagaaga Amoabi, marĩ itũũrainĩ rĩa Sela rĩrĩa rĩrĩ werũinĩ, nĩmaatũmĩire ũrĩa wathaga itũũra rĩa Jerusalemu gatũrũme karĩ kĩheeo. Meetereire iriũkoinĩ rĩa rũũĩ rwa Arinoni makĩagaagaga o ta nyoni itharũrĩirio itara ciacio, kana ta tũcui twa nyoni tũhurunjĩĩtwo.  Mareera andũ a Juda atĩrĩ, “Twĩreei ũrĩa twagĩrĩirwo nĩgwĩka; rekeei twĩgitie harĩ inyuĩ o ta ũrĩa mũndũ egitagia kĩĩgunyĩinĩ hĩndĩ ĩrĩa riũa rĩhiũhĩĩte mũno. Tũhitheei kũrĩa tũtangĩonwo nĩ mũndũ, amu nĩgwĩthara twĩtharĩĩte. Rekeei tũtũũranie na inyuĩ; tũgitĩreei kuuma harĩ ũrĩa ũrenda gũtũniina.”  (Mũhinyanĩrĩria arĩĩkia gũthengio, kũniinana gũthire, na arĩa marananga bũrũri makorwo matarĩ ho, ũmwe wa njiarwa cia Daudi nĩagaatuĩka mũthamaki, aathage andũ na wĩhokeku na wendani. Ageekaga o maũndũ ma kĩhooto na oonage atĩ waragania nĩwarũmĩrĩrwo.)  Nao andũ a Juda maracookia atĩrĩ, “Nĩtũiguĩte ũrĩa andũ a Amoabi metũũgagĩria, na ũrĩa mang'athagĩria andũ, o na ũrĩa merahaga. No rĩĩrĩ, gwĩtũũgĩria kũu kwao nĩ gwa tũhũ.” Amoabi nĩkũrĩra mararĩra nĩ ũrĩa marathĩĩnĩka. Mararĩra maririkana ũrĩa maarĩaga wega itũũrainĩ rĩa Kiri Heresi. Mathĩĩnĩkĩĩte o nginya makaaga kĩĩrĩgĩrĩro. Mĩgũnda ĩrĩa ĩrĩ gũkuhĩ Heshiboni na mĩgũnda ya mĩthabibũ ya Sibimahu, nĩmĩanange. Ndibei ya thabibũ cia mĩgũnda ĩyo ĩratũire ĩtũmaga athamaki a ndũũrĩrĩ matuĩke arĩĩu. Kũrĩ hĩndĩ mĩthabibũ ĩyo yataambĩĩte ĩgakinya o itũũrainĩ rĩa Jazeri. Mwena wa na irathĩro yataambĩĩte ĩkahakana na werũ, naguo mwena wa na ithũĩro yahakanĩĩte na iria rĩa Cumbĩ. Rĩu-rĩ, ndĩrarĩrĩra mĩthabibũ ya Sibimahu o ta ũrĩa ndĩrarĩrĩra Jazeri. Ndĩraita maithori nĩ ũndũ wa Heshiboni na Eleale, tondũ gũtirĩ magetha ma gũtũma andũ makene. Mĩgũndainĩ ĩyo ĩciaraga mũno-rĩ, gũtirĩ mũndũ ũrarũũhia kuo. Gũtirĩ mũndũ ũraina kana akaanĩrĩra kũu mĩgũndainĩ ya mĩthabibũ. Gũtirĩ mũndũ ũrahiha thabibũ athondeke ndibei. Gũtirĩ ngemi iroigwo. Nĩkũgirĩka ndĩragirĩka ndĩ na kĩeha nĩ ũndũ wa Moabi, o na ndĩ na ihooru nĩ ũndũ wa Kiri Heresi. Andũ a Moabi nĩkwĩnogia marenogia makĩambata kũndũ gũtũũgĩru gũthaathaiya, o na magĩthiĩ Hekaarũinĩ ciao kũhooya; ũndũ ũcio ndũrĩ wega ũkũmoonera. Ĩyo nĩ yo ndũmĩrĩri ĩrĩa MWATHANI aarĩĩtie o tene ĩkoniĩ Moabi. Rĩu MWATHANI ekuuga atĩrĩ, “Mĩaka ĩtatũ ĩgĩthira, ũtonga wa Moabi ũgaakorwo ũthirĩĩte. No andũ aniini a Moabi magaatigara, o na akorwo andũ aakuo nĩ aingĩ mũno. Arĩa magaatigara magaakorwo matarĩ na hinya.”