 MWATHANI kwĩranĩra nĩekũrũũgamia Jerusalemu rĩngĩ MWATHANI Mwene Hinya Wothe nĩaheire ndũmĩrĩri ĩno akĩnjĩĩra atĩrĩ, “Nĩngoreetwo ngĩĩrirĩria gũteithia Jerusalemu tondũ wa ũrĩa nyendeete andũ aarĩo na wendo mũmata, wendo ũrĩa ũtũmĩĩte ndaakarĩre thũ ciarĩo. Nĩngaacooka Jerusalemu na ndũũre kuo. Rĩgeetagwo itũũra rĩhokeku, nakĩo kĩrĩma kĩa MWATHANI Mwene Hinya Wothe#. Kĩrĩma kĩa MWATHANI Mwene Hinya Wothe: Kĩrĩma gĩa Zayuni. gĩgeetwo kĩrĩma gĩtheru. Athuuri na atumia marĩ na mĩtirima nĩgũkũra, magaatindaga maikarĩĩte thĩ o kũu njĩrainĩ cia Jerusalemu. Njĩra ciarĩo nĩkũiyũra ikaiyũra tũhĩĩ na tũirĩĩtu tũgĩthaakĩra kuo. “Maithoinĩ ma andũ a rũũrĩrĩ rũũrũ arĩa matigarĩĩte ũndũ ũcio wahota kuoneka ta ũtangĩhoteka matukũinĩ maya, no rĩĩrĩ, maithoinĩ maakwa-rĩ, no ũkĩage kũhoteka? Nĩkũhonokia ngaahonokia andũ aakwa kuuma mabũrũriinĩ marĩa maatwarĩĩtwo, ndĩmacookie moimĩĩte mĩena ya irathĩro na ya na ithũĩro macooke gũtũũra Jerusalemu. Magaatuĩka andũ aakwa na niĩ nduĩke Ngai wao wa ma na mwĩhokeku. “Atĩrĩĩrĩ, ũmĩrĩriai! Mũrathikĩrĩria o ũhoro ũrĩa waririo nĩ anabii hĩndĩ ĩrĩa mũthingi wa gwaka rĩngĩ Hekaarũ yakwa wenjagwo. Mbere ya hĩndĩ ĩyo-rĩ, gũtirĩ mũndũ ũngĩahotire kwandĩka mũndũ wĩra o na kana gũkombora nyamũ cia wĩra. Ningĩ gũtirĩ mũndũ waiguaga arĩ mũgitĩre akiumagara kana agĩcooka mũciĩ nĩ ũndũ wa gwĩtigĩra thũ. Nĩ ũndũ nĩndatũmĩĩte andũ mookanĩrĩre mũndũ na mũndũ ũrĩa ũngĩ. No rĩĩrĩ, rĩu tiguo ngwĩka na matigari ma rũũrĩrĩ rũũrũ. Atĩrĩĩrĩ, marĩhandaga irio matekwĩhũũga; mĩthabibũ nĩrĩciaraga thabibũ nyingĩ; mĩgũnda nayo nĩriumagia irio na nĩkũrĩkoragwo na mbura ya kũigana. Nĩndĩheaga andũ aakwa arĩa marĩtigara iraathimo icio ciothe. Inyuĩ andũ a Juda na a Isiraeli! Andũ a ndũũrĩrĩ maratũire marumanaga makĩmũgwetaga makoiga atĩrĩ, ‘Mũrogwatwo nĩ kĩrumi kĩrĩa kĩagũĩrĩire Juda na Isiraeli!’ No nĩngũmũhonokia, ndũũrĩrĩ icooke kwĩrana atĩrĩ, ‘Mũroraathimwo o ta ũrĩa andũ a Juda na a Isiraeli maraathimĩĩtwo!’ Kwoguo mwĩyũmĩrĩriei na mũtige gũcooka gwĩtigĩra.” MWATHANI Mwene Hinya Wothe aroiga atĩrĩ, “Rĩrĩa maithe maanyu maatũmire ndaakare-rĩ, nĩndatuire kũmeeka ũũru na ndiericũkirwo, no gũthiĩ ndathiire na mbere na mĩbango yakwa. No rĩu-rĩ, nĩnduĩte atĩ nĩngũraathima andũ a Jerusalemu na a Juda. Kwoguo tigaai gwĩtigĩra.  Maũndũ marĩa mwagĩrĩirwo nĩgwĩka-rĩ, nĩmwaragie ũhoro wa ma mũndũ na mũndũ ũrĩa ũngĩ. Ningĩ magootiinĩ maanyu-rĩ, mũheanage matuĩro ma waragania, o marĩa mangĩreehe thaayũ. Mũtikaanathugunde njĩra cia kũũnũhana mũndũ na ũrĩa ũngĩ. Mũtikaanarute ũira na mĩĩhĩtwa ya maheeni. Nĩthũire andũ arĩa maheenanagia, andũ matarĩ na waragania o na andũ arĩa matũmagĩra hinya.” MWATHANI Mwene Hinya Wothe akĩĩhe ndũmĩrĩri ĩno akĩjĩĩra atĩrĩ, “Kwĩima irio kũrĩa mwĩimaga mweriinĩ wa kana, wa gataano, wa mũgwanja, na wa ikũmi gũgaatuĩka thigũkũ cia gĩkeno na cia ndũũrũhĩ harĩ andũ a Juda. Nĩ ũndũ ũcio thingatagaai ũhoro wa ma o na wa thaayũ.” MWATHANI Mwene Hinya Wothe ekuuga atĩrĩ, “Ihinda nĩrĩrooka andũ moime matũũra maingĩ mooke Jerusalemu. Andũ a itũũra rĩmwe marĩĩraga a rĩrĩa rĩngĩ atĩrĩ, ‘Ithuĩ tũrathiĩ gũthaathaiya MWATHANI Mwene Hinya Wothe na tũkahooe iraathimo ciake. Mũtigĩũke tũthiĩ!’ Andũ aingĩ na ndũũrĩrĩ irĩ hinya nĩmagooka Jerusalemu gũthaathaiya MWATHANI Mwene Hinya Wothe na kũhooya iraathimo. Hĩndĩ ĩyo-rĩ, andũ ikũmi a ndũũrĩrĩ mageecukumithania na Mũyahudi ũmwe mamwĩre atĩrĩ, ‘Reke tũtwarane nawe tondũ nĩtũiguĩte atĩ Ngai arĩ hamwe na inyuĩ.’ ”