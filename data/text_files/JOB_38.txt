 MWATHANI gũcookeria Ayubu Thuutha ũcio MWATHANI arĩ thĩinĩ wa kĩhuuhũkanio agĩcookeria Ayubu atĩrĩ, “Ũrĩ ũ nĩguo ũrarie kĩrĩra gĩakwa na ciugo cia ũrimũ? Akorwo ũrĩ njamba, ngũkũũria ciũria, nawe no mũhaka ũnjookerie!  “Warĩ ha rĩrĩa ndaambaga mũthingi wa thĩ? Njookeria akorwo nĩũũĩ. Akorwo nĩũũĩ-rĩ, nũũ watuire ũrĩa thĩ ĩgũkorwo ĩigana? Nũũ wamĩthimire? Itugĩ iria inyiitĩrĩire thĩ-rĩ, ciikarĩire kĩ? Nũũ waigĩrĩire ihiga rĩa mũthingi wa thĩ? Mũthenya ũcio ũgĩkia, njata ikĩina irĩ hamwe, nacio ciũmbe cia igũrũ ikĩrũũhia cianĩrĩire nĩgũkena.   “Nũũ wekĩrĩire iria mĩrango ya kũrĩhingĩrĩria, hĩndĩ ĩrĩa rĩatathũkire kuuma nda ya thĩ? Nĩ niĩ ndarĩhumbĩire na matu na ngĩrĩrigiicĩria na kĩbii gĩtumanu. Nĩ niĩ ndarĩĩkĩrĩire mĩhaka, na ngĩrĩtumĩra mĩrango ya kũrĩhingĩrĩria. No niĩ ndaarĩrire atĩ ‘Ũrĩkinyaga haaha na ndũrĩkĩraga; ndiihũ ciaku cia hinya irĩrũũgamagĩra haaha.’  “Ayubu, ũtũũroinĩ waku wothe-rĩ, ũrĩ watha mũthenya ũkĩe, kana ũkĩonia ruoro rũgĩtema harĩa rũkuumĩrĩra? Ũrĩ warwatha rũnyiite icũrĩ cia thĩ, rumbuthũre andũ arĩa aaganu kũrĩa mehithĩĩte? Ruoro rũgĩtema rũtũmaga irĩma na mĩkuru cionekane wega, igakĩonekana wega o ta mĩkũnjo ya nguo na o ta mũhũũri ũhũũrĩĩtwo rĩũmba igũrũ. Andũ arĩa aaganu magakĩimwo ũtheri mooko marĩa maambararĩĩtie magakiunangwo.  “Atĩrĩrĩ, ũrĩ wathiĩ kũrĩa maaĩ ma iria mathothokagĩra, kana ũkĩũrũũra iriainĩ kũrĩa kũriku? Ũrĩ wonio ihingo cia gĩkuũ kana ihingo cia kwa arĩa akuũ? Ũrĩ wemenyera wariĩ wa thĩ? Njookeria akorwo nĩũũĩ maũndũ macio moothe!  “Nĩũũĩ njĩra ya gũthiĩ kũrĩa ũtheri ũikaraga? Nduma-rĩ, ĩtũũraga kũ? No ũcionie bũrũri wacio na ũciathĩrĩre njĩra cia kũinũka kuo? Tondũ warĩ mũciare, na nĩũikangĩĩtie matukũ-rĩ, githĩ to ũkĩhote?  “Ũrĩ watoonya kũrĩa mbarabu ciigagwo kana ũkĩona kũrĩa mbembe cia mbura icookanagĩrĩrio? Ndĩciigaga kuo cietagĩrĩre hĩndĩ ya mathĩĩna. Ndĩcietagĩrĩria mũthenya wa haaro na wa mbaara. Njĩra ya kũrĩa ũtheri ũgayagĩrwo, na ya kũrĩa rũhuuho rwa mwena wa irathĩro rũhurunjagĩrwo thĩ yothe-rĩ, ĩrĩ ha.  “Nũũ watemeire mbura ya kĩboboto mũkaro wa gũthiĩra kana agĩtemera mbura ya mbembe njĩra? Nũũ ũtũmaga kũrĩa gũtatũũragwo nĩ andũ, o na kana werũinĩ kũrĩa gũtarĩ andũ kuure? Nũũ ũtũmaga kwoira, kũndũ kũrĩa kũũmũ na kũnyootu gũkunũke na gũkũre nyeki?  “Ime na mbura-rĩ, nĩ irĩ ithe? Mbaa na mbarabu-rĩ, nũũ waciciarire, nĩ geetha imatage igatuĩka ihiga, na ihithage ũthiũ wa kũrĩa kũriku?   “Atĩrĩĩrĩ, no ũhote kũnyiitithania njata iria ciĩtagwo Kĩrĩmĩra? No ũhote gũtigithũkania njata iria ciĩtagwo Karaũ? No ũhote kũreehithia itutu cia njata kĩmera gĩacio gĩakinya? No ũhote kuonereria Nduba na ciana ciayo njĩra#. Nduba na ciana ciayo: Nĩ itutu igĩrĩ cia njata iria cionekanaga igũrũ mwena wa na rũgongo wa Ikweta (Equator).. Nĩũũĩ mawatho marĩa marũmagĩrĩrwo kũũrĩa igũrũ matuinĩ? Mawatho macio-rĩ, no ũhote gwathana marũmagĩrĩrwo gũũkũ thĩ?  “No ũhote kũgũũthũkĩra matu ũmaathe makũũrĩrie mbura ũconjore? No ũhote gũtũma heni ihenũke na igwathĩkĩre? Nũũ wamenyithirie matu rĩrĩa mariuraga, na thaatũ rĩrĩa ũrĩũkaga?#. Maandĩkoinĩ ma Kĩhibirania mũhari ũyũ ti mũtaũku wega. Nũũ ũrĩ na mũũgĩ wa kũhota gũtara matu? Nũũ ũngĩhota kũmainamia nĩ geetha moire, kinyagia rũkũngũ rũthire na mĩatũka ĩnyiitane?  “Nĩ we ũcaragĩria mĩrũũthi irio na ũkahũũnia ciana ciayo, rĩrĩa ĩhithĩĩte ngurungainĩ ya mahiga, kana rĩrĩa ĩkomeete imaamoinĩ ciayo yoheirie? Nũũ ũheaga mahuru irio rĩrĩa mekũũrũũra mahũũtiĩ, na rĩrĩa tũcui twamo tũrandĩrĩra nĩkũhũũta?