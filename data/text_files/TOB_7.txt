 Marĩ mũciĩ kwa Ragueli Rĩrĩa Tobia na mũraika Rafaili maatoonyire itũũrainĩ rĩa Ekibatana, Tobia nĩerire Rafaili atĩrĩ, “Mũraata wakwa Azaria, ndwara na ihenya o ũrĩa ũngĩhota ngoone Ragueli.” Naake mũraika akĩmũtwara mũciĩ kwa Ragueli kũrĩa maamũkorire aikaire thoomeinĩ wa nja ya gwake. Rafaili na Tobia makĩmũgeithia; naake akĩmacookeria atĩrĩ, “Ingĩraai araata aakwa, nĩmwanyiitwo ũgeni gũũkũ gwakwa mũciĩ.” Ragueli agĩkĩmatoonyia nyũmba gwake akĩĩra Edina mũtumia wake atĩrĩ, “Na githĩ mwanake ũyũ mwĩthĩ ndahaanaine na mũihwa wakwa Tobiti?” Naake Edina akĩmooria atĩrĩ, “Muumĩĩte kũ?” Nao magĩcookia atĩrĩ, “Ithuĩ tũrĩ Aisiraeli a mũhĩrĩga wa Nafutali, no rĩu tũtũũraga ithaamĩrio itũũrainĩ rĩa Nineve thĩinĩ wa Asiria.” Kwoguo Edina akĩmooria atĩrĩ, “Nĩmũũĩ Tobiti ũcio mũihwa witũ?” Nao magĩcookia atĩrĩ, “Ĩĩ, nĩtũmũũĩ.” Edina akĩmooria atĩrĩ, “Atariĩ atĩa?” Nao magĩcookia atĩrĩ, “Arĩ o muoyo na nĩ mwega.” Ningĩ Tobia akĩongerera atĩrĩ, “Tobiti nĩ we baaba.”  Tobia oiga ũguo Ragueli agĩũkĩra na ihenya akĩmumunya Tobia na agĩita maithori. Agĩcooka akiuga atĩrĩ, “Ngai arokũraathima mwana wakwa. Thooguo nĩ mũndũ mwega na wa bata. Kaĩ nĩ ũhoro wa kĩeha mũndũ mũũgĩ na mwega ũguo atuĩkĩĩte gĩtumuumu-ĩ!” Agĩcooka akĩmũmumunya na agĩita maithori. O naake mũtumia wake Edina na mwarĩ Sara magĩita maithori nĩ ũndũ wa Tobiti. Ragueli nĩanyiitire Tobia na Rafaili ũgeni wega na akĩmathĩnjĩra ndũrũme ĩmwe yake. Thuutha wa ageni gwĩthamba na mbere ya gũikara thĩ marĩe-rĩ, Tobia akĩĩra Rafaili atĩrĩ, “Mũraata wakwa Azaria, nĩrĩ ũrĩũria Ragueli anjĩtĩkĩrie hikie mwarĩ Sara?” No Ragueli akĩigua kĩũria kĩu, akĩĩra Tobia atĩrĩ, “Amba ũrĩe na ũnyue na ũigue ũkeneete hwaĩinĩ ũyũ. Amu nĩwagĩrĩirwo nĩkũhikia Sara, na ndingĩĩtĩkĩria mũndũ ũngĩ amũhikie, nĩ gũkorwo wee nĩ we tũkuhanĩrĩirie mũno. No rĩĩrĩ, no mũhaka ngwĩre ũũma, mwana wakwa. Mwarĩ wakwa, nĩndĩkĩĩtie kũmũheana kũrĩ arũme mũgwanja a mũhĩrĩga witũ, na rĩĩrĩ o ũmwe wao amũthengerera, akuaga o ũtukũ wa mbere. No rĩu mwana wakwa, rĩa na ũnyue.” Naake Tobia agĩcookia atĩrĩ, “Ndingĩrĩa kana nyue kĩndũ gũũkũ nginya tũrĩe kĩrĩĩko nawe.” Kwoguo Ragueli akiuga atĩrĩ, “Muoe o rĩu kũringana na Watho wa Musa. Ũrĩ wa nyũmba yao, nĩatuĩke waku. Ngai mwene tha aromũmenyerera wega inyuerĩ ũtukũ ũyũ.” Mambura ma ũhiki Ragueli agĩcooka agĩĩta mwarĩ. Rĩrĩa aingĩrire, akĩmũnyiita guoko akĩmũnengera Tobia, akĩmũraathima akiuga atĩrĩ, “Muoe atuĩke mũtumia waku kũringana na ũrutani ũrĩa wĩ thĩinĩ wa Watho wa Musa. Mũkuue na thaayũ mũthiĩ naake nginya gwa thooguo. Ngai wa matuinĩ aromũhe ũtũũro mwega mũrĩ hamwe.” Ragueli agĩcooka akĩũria mũtumia wake amũreehere kabuku gatarĩ kaandĩke nĩ geetha aandĩke kĩrĩĩkanĩro kĩa ũhiki. Naake Edina akĩreehe kabuku kau, naake Ragueli akĩandĩka kĩrĩĩkanĩro atĩ Sara nĩaneanwo kũrĩ Tobia kũringana na ũrutani ũrĩa ũrĩ Wathoinĩ wa Musa. Thuutha wa mambura macio, magĩkĩambĩrĩria kũrĩa. Ningĩ Ragueli agĩĩta mũtumia wake akĩmwĩra atĩrĩ, “Mwendwa wakwa, haarĩria nyũmba ĩrĩa ĩtahũthagĩrwo, ũtware Sara kuo.” Edina agĩgĩĩka o ta ũrĩa eerirwo, agĩgĩtwara Sara nyũmbainĩ ĩyo, naake Sara akĩambĩrĩria kũrĩra#. Naake Sara akĩambĩrĩria kũrĩra: Maandĩko mamwe moigaga; naake akĩambĩrĩria kũrĩra.. No Edina akĩmũgiria maithori akiuga atĩrĩ, “Wĩyũmĩrĩrie mwana wakwa; Mwathani wa igũrũ na thĩ arokũhe gĩkeno handũ ha kĩeha gĩĩkĩ gĩaku. Wĩyũmĩrĩrie mwarĩ wakwa.” Agĩcooka akiuma.