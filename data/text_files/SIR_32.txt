 Ũngĩtuuo mũtabania wa iruga tiga gwĩtũũgĩria. Wee ikara o ta andũ arĩa angĩ. Tuga ageni ũcooke ũikare thĩ. Warĩĩkia kũruta wĩra ũrĩa ũheetwo, ikara thĩ ũkenanĩre na andũ arĩa angĩ, na thuuthainĩ nĩmegũkũhe gĩtĩĩo nĩ ũndũ wa ũtongoria waku mwega,  Angĩkorwo nĩ we mũkũrũ nĩ we wagĩrĩirwo nĩkwaria; no rĩĩrĩ, ũkĩaria ũkorwo ũkĩmenya ũrĩa ũroiga, na andũ makĩina ndũkaamathũũkĩrie. Harĩa he na mĩago-rĩ, ndũkaae kwaria mũno. Ihinda rĩu ti rĩo rĩagĩrĩire rĩa kuonania ũũgĩ waku. Rwĩmbo irugainĩ rĩrĩ na ndibei rũtariĩ ta tũhiga twa goro twa rubi twĩ na thahabu igũrũ. Rwĩmbo rwega na ndibei njega ĩtariĩ ta tũhiga twa thumarati twĩ thahabu igũrũ.  Angĩkorwo wĩ mũndũ mwĩthĩ-rĩ, aria angĩkorwo harĩ na bata wa kwaria, no ndũkaarie makĩria ya maita meerĩ ũtoorĩĩtio ũndũ. Aria na mĩario mĩnyiinyi uuge ũrĩa wagĩrĩirwo nĩkuuga. Ikara ta mũndũ mũũgĩ ũtaranegena. Wĩ hamwe na andũ arĩa a bata ndũkaameeke ciĩko ta mũiganaine nao, na rĩrĩa mũndũ ũngĩ araaria tiga kũng'uung'uura. Ngumo ya mũndũ wĩ na mũtugo mwega ĩthiaga mbere yake, o ta ũrĩa rũheni ruonekaga mbere ya marurumĩ.  Uma irugainĩ ihindainĩ rĩrĩa rĩagĩrĩire tiga gũtuĩka atĩ nĩ we wa mũthia kuuma kuo. Woima kuo inũka narua tiga kũũrũũra. Wĩ kũu-rĩ, wĩkenie na wĩke ũrĩa ũgwĩciiria, no ndũkaae kwĩhia na ũndũ wa mĩario ya gwĩthũnũra. Na nĩ ũndũ wa ũguo gĩcookerie ũrĩa wakũũmbire ngaatho, o we ũkũhũũnagia na iheeo icio ciake njega. Gũtaũra watho Mũndũ ũrĩa ũheete Mwathani gĩtĩĩo nĩetĩkagĩra kũrutwo mahĩtia nĩ we, na arĩa mookagĩra rũũciinĩ kũmũhooya nĩmaraathimagwo nĩ we. Mũndũ ũrĩa wĩrutaga watho nĩaũmenyaga biũ, no hinga nĩihĩngagwo nĩguo. Andũ arĩa maheete Mwathani gĩtĩĩo nĩmarĩmenyaga ũrĩa kwagĩrĩire, ciĩko ciao irĩkoragwo ihaana ta ũtheri ũkengeete. Mũndũ mwĩhia ndoonaga bata wa kũrutwo mahĩtia, na eekaga ũndũ kũringana na ũrĩa ekwĩĩra.  Mũndũ wa kĩhooto ndarũũgagĩrĩra ũndũ no mũndũ wĩ nguthi na mwĩtĩi ndarĩ ũndũ etigagĩra. Ndũgeeke ũndũ ũteciirĩĩtie kũwĩka, na wawĩka ndũgacooke kwĩrira. Ndũkaae kũgerera njĩra ĩ na mĩhĩnga mĩingĩ na ndũkaahĩngwo nĩ mahiga marĩa ma thĩ. Ndũkeĩhoke mũno o na ũngĩona njĩra ta ĩ njega. Koragwo ũroreete njĩra ĩrĩa ũgereire.#. Koragwo ũroreete njĩra ĩrĩa ũgereire: Kĩngiriki kiugaga; wĩmenyerere ciana ciaku. Ũgĩĩka ũndũ o wothe wĩmenyerere#. Wĩmenyerere: Maandĩko mamwe moigaga “wĩĩhoke wee mwene.” amu ũguo nĩkũhingia maathani ma Mwathani.  Mũndũ ũrĩa ũtĩĩĩte watho nĩahingagia maathani, naake ũrĩa wĩhokaga Mwathani ndakoora.