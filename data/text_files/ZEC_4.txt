 Kĩoneki kĩa mũtĩ wa gũcuuria taawa Mũraika ũrĩa waragia na niĩ agĩcooka agĩũka akĩnjũkĩria ta ndaarĩ toro. Akĩnjũũria atĩrĩ, “Nĩ kĩĩ ũrona?” Na niĩ ngĩmũcookeria atĩrĩ, “Ndĩrona mũtĩ wa gũcuuria taawa, mũtĩ ũcio nĩ wa thahabu theri, igũrũ waguo harĩ na mbakũri ya maguta, naguo mwene wĩ na mataawa mũgwanja. O taawa wĩ na tũmĩberethi mũgwanja twa gwĩkĩra maguta.  Hakuhĩ na mũtĩ ũcio wa gũcuuria mataawa, he na mĩtamaiyũ ĩĩrĩ. Mũtĩ wa gũcuuria taawa nĩguo wĩ gatagatĩ.” Ngĩkĩũria mũraika ũcio atĩrĩ, “Indo ici nĩ kĩĩ irenda kũmenyithania?” Naake akĩnjũũria atĩrĩ, “Hĩ! Kaĩ ũtooĩ?” Na niĩ ngĩcookia atĩrĩ, “Aaca, mwathi wakwa, ndiũĩ.” bMũraika agĩkĩnjookeria atĩrĩ, “Mataawa mũgwanja-rĩ, nĩ maitho mũgwanja ma Ngai marĩa moonaga thĩ yothe.”#.- Ireeheetwo haaha ikarutwo handũ haacio nĩ geetha ũhoro ũnyiitane wega. Kĩhibirania kĩonanagia ta ũhoro ũtukanĩĩte.  Ngĩcooka ngĩmũũria atĩrĩ, “Ĩ nayo mĩtamaiyũ ĩĩrĩa ĩĩrĩ ĩrĩ mwena na mwena wa mũtĩ wa gũcuuria mataawa-rĩ, nĩ kĩĩ ĩramenyithania? Ĩ honge iiria igĩrĩ cia mĩtamaiyũ ikuhanĩrĩirie na tũmĩberethi tũũrĩa twĩrĩ twa thahabu twa gũitĩrĩra maguta ma mĩtamaiyũ nĩ kĩĩ iramenyithania?” Naake akĩnjũũria atĩrĩ, “Kaĩ ũtooĩ?” Ngĩkĩmũcookeria atĩrĩ, “Aaca, mwathi wakwa, ndiũĩ.” Agĩkĩnjĩĩra atĩrĩ, “Aarĩa nĩ andũ eerĩ Ngai athuurĩĩte na akamaitĩrĩrĩria maguta nĩ geetha mamũtungatagĩre, o we Mwathani wa thĩ yothe.” Kĩĩranĩro kĩa Ngai kũrĩ Zerubabeli  Mũraika agĩkĩnjĩĩra nginyĩrie Zerubabeli ndũmĩrĩri ya MWATHANI atĩrĩ, “Ti ũingĩ wa thigari kana hinya waku mwene igaakũhotithia kũhootana, no nĩ roho wakwa ũgaakũhothia. Mĩhĩnga mĩnene o ta irĩma ĩrĩa ũgaatũngana nayo nĩgaathenga mbere yaku. We nawe nĩũgaaka Hekaarũ rĩngĩ na ũkĩmĩrĩĩkia andũ makaanĩrĩra moige atĩrĩ, ‘Kaĩ nĩ thaka-ĩ! Kaĩ nĩ thaka-ĩ!’ ” Na rĩĩrĩ, ndũmĩrĩri ĩngĩ nĩyanginyĩire yumĩĩte kũrĩ MWATHANI, akĩnjĩĩra atĩrĩ, “Zerubabeli nĩenjeete mũthingi wa Hekaarũ na nĩekũmĩaka amĩrĩĩkie. Ũndũ ũcio wahinga-rĩ, andũ aake nĩmakaamenya atĩ nĩ niĩ ngũtũmĩĩte kũrĩ o.  Atĩrĩĩrĩ, matirakena tondũ mwako ndũrathiĩ na mbere wega. No rĩĩrĩ, nĩmegũkena moona Zerubabeli agĩthiĩ na mbere na gwaka Hekaarũ.”