 MWATHANI gwĩta Samũeli Matukũinĩ macio, rĩrĩa kamwana kau ti Samũeli gaatungatagĩra MWATHANI gakĩonagĩrĩrio nĩ Eli, gũtiakoragwo kũrĩ na ndũmĩrĩri na cioneki nyingĩ kuuma kũrĩ MWATHANI. Na rĩĩrĩ, ũtukũ ũmwe Eli, ũrĩa ihinda rĩu maitho maake maarĩ hakuhĩ kũũra, aakomeete harĩa aakomaga. Naake Samũeli aakomeete Hekaarũinĩ thĩinĩ, kũrĩa Ithandũkũ rĩa Kĩrĩĩkanĩro rĩaigĩĩtwo. Gũtaanakĩa o taawa ũgĩakanaga-rĩ, MWATHANI agĩĩtana atĩrĩ, “ Samũeli! Samũeli!” Naake agĩcookia atĩrĩ, “Ĩ niĩ ũyũ haaha!” Agĩgĩteng'era kwĩ Eli akiuga atĩrĩ, “ Ĩ niĩ ũyũ haaha. Nĩndooka tondũ nĩwanjĩta.” No Eli akĩmũcookeria atĩrĩ, “Ndinagwĩta; thiĩ ũgakome.” Kwoguo Samũeli agĩcooka toro. -MWATHANI agĩĩta Samũeli rĩngĩ. Kamwana kau gatiigana kũmenya atĩ nĩ MWATHANI wageetaga, tondũ MWATHANI ndakaarĩirie rĩngĩ mbere ĩyo. Kwoguo gagĩgĩũkira, gagĩthiĩ kwĩ Eli, gakĩmwĩra atĩrĩ, “Ĩ niĩ ũyũ haaha. Nĩndooka tondũ nĩwanjĩta.” No Eli agĩgacookeria atĩrĩ, “Mũũriũ, ndinagwĩta; cooka toro.” MWATHANI agĩĩta Samũeli riita rĩa gatatũ. Naake agĩũkĩra, agĩthiĩ kwĩ Eli, akiuga atĩrĩ, “Ĩ niĩ ũyũ haaha. Nĩndooka tondũ nĩwanjĩta.” Hĩndĩ ĩyo Eli agĩkĩmenya atĩ nĩ MWATHANI wetaga kamwana kau. Kwoguo agĩkeera atĩrĩ, “Cooka toro, na agwĩta rĩngĩ, uga atĩrĩ, ‘Aria MWATHANI, ndungata yaku nĩthikĩrĩirie.’ ” Samũeli agĩgĩcooka toro. MWATHANI agĩthiĩ akĩrũũgama hau, agĩĩtana atĩrĩ, “Samũeli! Samũeli!” Samũeli agĩcookia atĩrĩ, “Aria, ndungata yaku nĩthikĩrĩirie.” MWATHANI agĩkĩmwĩra atĩrĩ, “Nĩngwĩka ũndũ thĩinĩ wa Isiraeli, na mũndũ o wothe ũkaũigua nĩakaamakio nĩguo. Mũthenya ũcio-rĩ, nĩguo ngaahingĩria mũciĩ wa Eli maũndũ moothe marĩa njarĩĩtie, kuuma kĩambĩrĩria nginya kĩrĩĩkĩrĩro. “Nĩ gũkorwo nĩndĩmwĩrĩĩte atĩ nĩngũtũũra herithagia mũciĩ wake tene na tene, tondũ aariũ aake nĩmanjagĩire gĩtĩĩo. Eli nĩamenyaga atĩ nĩmeekaga ũguo, no ndaigana kũmakaania. Nĩ ũndũ ũcio, nĩndĩhĩtĩire mũciĩ wa Eli ngoiga atĩ, gũtirĩ igongoona kana kĩheeo kĩngĩhota kweheria ituĩro rĩa wĩhia ũcio.” Samũeli agĩgĩikara gĩtandainĩ nginya o rũũciinĩ. Agĩcooka agĩũkĩra, akĩhingũra mĩrango ya nyũmba ya MWATHANI. Naake agĩĩtigĩra kũmenyithia Eli kĩoneki kĩu. No Eli akĩmwĩta atĩrĩ, “Samũeli, mũrũ wakwa!” Samũeli agĩĩtĩka atĩrĩ, “Ĩ niĩ ũyũ haaha.” Eli akĩmũũria atĩrĩ, “MWATHANI-rĩ, arakwĩrire atĩa? Ndũkaahithe ũndũ o na ũmwe. Ngai nĩegũkũherithia mũno waga kũũnjĩĩra ũrĩa wothe aroigire!” Kwoguo Samũeli agĩkĩmwĩra maũndũ moothe; ndamũhithire ũndũ o na ũmwe. Eli agĩkiuga atĩrĩ, “Nĩ we MWATHANI; reke eeke ũrĩa ekuona ũmwagĩrĩire.” Samũeli agĩgĩkũra, naake MWATHANI aarĩ hamwe naake, na agĩtũma maũndũ marĩa moothe Samũeli oigaga mahinge. Kwoguo andũ oothe bũrũriinĩ wothe wa Isiraeli,#. Andũ oothe bũrũriinĩ wothe wa Isiraeli: Maandĩko ma Kĩhibirania moigaga; kuuma Dani nginya Beerisheba. magĩkĩmenya atĩ ti itherũ Samũeli nĩatuĩkĩĩte mũnabii wa MWATHANI. MWATHANI akĩrũmanĩrĩria kwĩyonithania kũu Shilo, kũrĩa oimĩrĩire Samũeli na akĩmwarĩria. Rĩrĩa rĩothe Samũeli aangĩaririe, Aisiraeli oothe nĩmaamũthikagĩrĩria.