 Thimo cia Solomoni Ici nĩ thimo cia Solomoni: Mwana mũũgĩ atũmaga ithe akene, no mwana kĩrimũ atũũragia nyina na kĩeha. Ũtonga uumanĩĩte na magendo nĩ wa tũhũ, no ũthingu nĩũhonokanagia kuuma harĩ gĩkuũ. MWATHANI ndangĩreka mũndũ mũthingu ahũũte, ĩndĩ ũrĩa mwaganu ndarĩ kĩndũ angĩona. Ũgũũta ũreehagĩra mũndũ ũthĩĩni, no kĩyo gĩtũmaga mũndũ atonge. Mũndũ ũrĩa mũũgĩ agethaga hĩndĩ ya magetha; no mũndũ ũtindaga toro hĩndĩ ĩrĩa kũragethwo areehage gĩconoko. Mũndũ ũrĩa mũthingu nĩegĩagĩra na iraathimo, ĩndĩ mĩario ya mũndũ ũrĩa mwaganu ihũmbĩire mbaara. Mũndũ mũthingu nĩaikaraga mũno agĩkaariganĩra, ĩndĩ ũrĩa mwaganu ariganagĩra na ihenya. Mũndũ wĩ na ũũgĩ wa ngoro nĩetĩkagĩra mawatho, no mũndũ wa kũhũhũũtĩka nĩkũniinwo aniinagwo. Mũndũ wa mĩikarĩre ya ũthingu nĩmũgitĩre, no mũndũ ũhotomagia mĩthiĩre yake ũcio nĩoimbũragwo. Mũndũ ũrĩa ũhithagĩrĩra ũndũ ũrĩa wa ma, kaĩ arĩ thĩĩnainĩ-ĩ! Ĩndĩ ũrĩa ũrũithagia ũrĩa ũngĩ ũtheriinĩ, ũcio nĩ wa thaayũ. Mĩario ya mũndũ ũrĩa mũthingu nĩ gĩthima kĩa muoyo, ĩndĩ mĩario ya mũndũ mwaganu ĩhumbĩire mbaara.  Rũthũro rũreehage ngũĩ, ĩndĩ wendo wohanagĩra meehia moothe. Mũndũ ũrĩa mũũgĩ aaragia o ũgima, ĩndĩ kĩrimũ gĩetereire o rũthanju. Mũndũ mũũgĩ, ũũgĩ nĩguo ũtonga wake, no mĩario ya kĩrimũ ĩgĩtwaragĩrĩria thĩĩnainĩ. Ũtonga wa mũndũ nĩ ta kĩndũ gĩa kwĩgitia nakĩo, no ũthĩĩni nĩkwananga wanangaga ũrĩa ũrĩ naguo. Mũcaara wa mũndũ mũthingu nĩ muoyo, no uumithio wa mũndũ mwaganu no wĩhia. Ũrĩa ũiguaga agĩtaarwo nĩagĩaga na mũtũũrĩre mwega, ĩndĩ ũrĩa ũtaiguaga agĩkaanio nĩkũũra ooraga. Mũndũ wa ungumania aaragia o maheeni, naake ũrĩa waragia mũhuuhu nĩ kĩrimũ. Kwaria ciugo nyingĩ gũtũmaga mũndũ ahĩtie, ĩndĩ mũndũ mũũgĩ nĩkũmenyerera amenyagĩrĩra mĩario yake. Mĩario ya mũndũ mũthingu nĩ ta betha ĩrĩa njega mũno; no mathugunda ma mũndũ mwaganu matirĩ uumithio. Mĩario ya mũndũ mũthingu nĩ ũteithio kũrĩ andũ aingĩ, no irimũ ikuaga nĩ ũndũ wa ũrimũ wacio. Kĩraathimo kĩa MWATHANI kĩreehage ũtonga, na ndarĩ kĩeha#. Ndarĩ kĩeha: Nĩ ta kuuga o na ũngĩruta wĩra na hinya atĩa ndũngĩtonga Ngai atakũraathimĩĩte. areehanagĩria na ũtonga ũcio. Harĩ kĩrimũ gwĩka ũũru nĩ ta ithaako. Naake mũndũ mũũgĩ akenagio no gwĩka ciĩko cia ũũgĩ. Ũndũ ũrĩa mũndũ mwaganu etigĩrĩĩte nĩguo ũmũkoraga no ũndũ ũrĩa mũndũ mũthingu eriragĩria nĩguo aheagwo. Kĩhuuhũkanio gĩoka, arĩa aaganu matwaragĩrĩrio magatoma, ĩndĩ arĩa athingu hĩndĩ ciothe nĩkũmenyererwo mamenyagĩrĩrwo. Gũtũma kĩgũũta wĩra, no ta ũgagatu wa thiki magegoinĩ, kana ta ndoogo ĩrĩ maitho. Gũtĩĩa MWATHANI gũtũmaga mũndũ oongongererwo matukũ, ĩndĩ matukũ ma ũrĩa mwaganu nĩkũnyiihio manyiihagio. Kĩĩrĩgĩrĩro kĩa arĩa athingu kĩmakinyagia gĩkenoinĩ, no mwĩhoko wa arĩa aaganu no tũhũ mũtheri. MWATHANI nĩ we mwĩgitio wa arĩa ehokeku, no arĩa aaganu nĩkũniina amaniinaga. Mũndũ ũrĩa mũthingu egũtũũra ehandĩĩte ki, no ũrĩa mwaganu nĩkweherio akeeherio thĩ. Mũndũ mũthingu aaragia o maũndũ ma ũũgĩ, no mũndũ wa maheeni nĩagaakirio. Mũndũ mũthingu aaragia o ndeto cia kwendeka, no mũndũ mwaganu aaragia o ndeto cia gũthĩĩnia andũ ngoro.