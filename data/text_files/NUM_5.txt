 Andũ arĩa me thaahu Naake MWATHANI akĩĩra Musa atĩrĩ, “Ĩra andũ a Isiraeli maingate kuuma kambĩinĩ ciao mũndũ o wothe wĩ na mũrimũ mũũru wa ngoothi, kana ũroira, kana ũgwatĩĩtio thaahu nĩ kĩimba. Ingataai arũme na atumia arĩa me na thaahu nĩ geetha matikaagwatie kambĩ thaahu kũrĩa njikaranagia na andũ aakwa.” Andũ a Isiraeli magĩgĩathĩkĩra MWATHANI, magĩkĩmaingata oothe kuuma kambĩinĩ ciao. Kũrĩhanĩrio nĩ ũndũ wa mahĩtia marĩa meekĩĩtwo  Ningĩ MWATHANI akĩĩra Musa eere andũ a Isiraeli maũndũ maya: Mũndũ angĩkorwo atarĩ mwĩhokeku kũrĩ MWATHANI na agĩkĩhĩtĩrie mũndũ, no mũhaka oimbũre meehia maake na akĩrĩhe thiirĩ wothe wa wĩhia ũcio, acooke oongerere mũndũ ũrĩa ahĩtĩirie gĩcunjĩ kĩa mĩrongo ĩĩrĩ harĩ igana gĩa thogora ũcio. No rĩĩrĩ, mũndũ ũcio ũhĩtĩirio angĩkua, na gũtirĩ mũndũ ũrĩa matarainie mũno wĩ ho ũngĩrĩhwo, irĩhi rĩu nĩrĩnengeragwo MWATHANI rĩgatuĩka rĩa athĩnjĩri Ngai. Irĩhi rĩu rĩongereirwo harĩ ndũrũme ya horohio ĩrĩa ĩrutagwo ya gũthaahũra mũndũ ũrĩa wĩkĩĩte ũũru. Na rĩĩrĩ, iheeo ciothe cia mwanya iria Aisiraeli marutagĩra MWATHANI nĩ cia athĩnjĩri Ngai arĩa marĩciamũkagĩra. Iheeo iria mũthĩnjĩri Ngai arĩamũkagĩra irĩtuĩkaga ciake. Ũhoro wa atumia arĩa me na athuuri marameekũũa Ningĩ MWATHANI akĩĩra Musa -eere andũ a Isiraeli maũndũ maya. Mũndũ mũrũme ahota gwĩkũũĩra mũtumia wake atĩ ti mwĩhokeku na atĩ nĩethaahĩĩtie na ũndũ wa gũkoma na mũndũ mũrũme ũngĩ. No rĩĩrĩ, mũndũ mũrũme ũcio no akorwo ndarĩ na ma ya ũhoro ũcio, tondũ mũtumia aũigĩĩte wĩ hitho, na gũtirĩ mũira wa ũhoro ũcio, na ningĩ mũtumia ũcio ndaanyitirwo agĩĩka ũguo. Ningĩ mũndũ mũrũme no ahote gwĩkũĩra mũtumia wake o na angĩkorwo mũtumia nĩ mwĩhokeku. Maũndũinĩ macio meerĩ-rĩ, mũndũ mũrũme arĩtwaraga mũtumia wake kũrĩ mũthĩnjĩri Ngai. O na agatwara kĩheeo gĩa kiro ĩmwe ya mũtu wa mbaarĩ, no ndakaũitĩrĩrie maguta ma mĩtamaiyũ kana ũbaani, amu kĩu nĩ kĩheeo kuuma kwĩ mũndũ mũrũme wĩkũũĩre mũtumia wake ũũru, na kĩrutĩĩtwo nĩ geetha ũũma ũmenyeke. Naake mũthĩnjĩri Ngai akareehe mũtumia ũcio akamũrũũgamia mbere ya kĩgongoona, agacooka ageekĩra maaĩ marĩa mamũre mbakũriinĩ ya rĩũmba, agacooka akoya tĩĩri ũrĩa wĩ kũu Hemainĩ ya gũtũnganwo akawĩkĩra maaĩinĩ nĩguo marũre. Agacooka akoohora njuĩrĩ ya mũtumia ũcio, na ageekĩra mũtu ũrĩa wa kĩheeo mookoinĩ ma mũtumia ũcio. Mũthĩnjĩri Ngai akanyiita mbakũri ĩrĩa ĩ na maaĩ marĩa marũrũ mareehaga kĩrumi. Mũthĩnjĩri Ngai agatũma mũtumia ũcio eetĩkĩre muuma ũrĩa ekũmũhe ta ũũ: “Angĩkorwo ndũthaarĩĩtie, ndũkũrĩo nĩ kĩrumi kĩrĩa maaĩ maya mareehaga. No angĩkorwo nĩũtharĩĩtie, MWATHANI arotũma rĩĩtwa rĩaku rĩtuĩke kĩrumi kũrĩ andũ aanyu. Arotũma nyũngũ yaku ya mwana ĩhiũke na nda yaku ĩimbe. Maaĩ maya marotoonya nda yaku matũme ĩimbe na matũme nyũngũ yaku ya mwana ĩhiũke.” Naake mũtumia agacookia atĩrĩ, “Nĩndeetĩkĩra; MWATHANI aroeka ũguo.” Naake mũthĩnjĩri Ngai akaandĩka kĩrumi kĩu ibukuinĩ, agacooka agatharĩria maandĩko macio mbakũriinĩ ya maaĩ marĩa marũrũ. Mũthĩnjĩri Ngai atanatũma mũtumia ũcio anyue maaĩ macio marũrũ, o macio mangĩtũma agĩe na ruwo rũnene mũno, akooya mũtu ũrĩa wa kũhothwo kuuma mookoinĩ ma mũtumia ũcio akaũthũngũthia mbere ya MWATHANI, agacooka akaũruta kĩgongoonainĩ. Agacooka akarũma ngundi ya mũtu ũcio akaũcinĩra kĩgongoonainĩ. Agacooka akanengera mũtumia ũcio maaĩ macio marũrũ akamanyua akĩonaga. Angĩkorwo mũtumia ũcio nĩatharĩĩtie, maaĩ macio megũtũma aigue ruwo mũno, nda yake ĩimbe, nayo nyũngũ yake ya mwana ĩhiũke, narĩo rĩĩtwa rĩake rĩgĩtuĩke kĩrumi harĩ andũ aao. No angĩkorwo ndatharĩĩtie, ndarĩ ũndũ mũũru angĩona na nĩarĩgĩaga na ciana. -Ũcio nĩguo watho ũrĩa ũrĩrũmagĩrĩrwo mũndũ mũrũme angĩigua ũiru na ekũũĩre atĩ mũtumia wake nĩatharĩĩtie. Mũtumia arĩrũũgamagio mbere ya kĩgongoona, naake mũthĩnjĩri Ngai akaruta igongoona rĩu. Mũndũ mũrũme ndarĩkoragwo na mahĩtia, no mũtumia angĩkorwo nĩehĩĩtie, no mũhaka acookagĩrĩrwo nĩ wĩhia ũcio wake.