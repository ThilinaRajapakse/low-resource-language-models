 Kwĩhinga kũrĩa kwa ma MWATHANI aroiga atĩrĩ, “Anĩrĩra mũno, na ndũgeetĩkĩre gũkĩrio! Menyithia Isiraeli, andũ aakwa meehia maao. Maathaathayagia mũthenya o mũthenya, na makeendaga kũmenya njĩra ciakwa, ta marĩ rũũrĩrĩ rũtũire rũrũmagĩrĩra ũthingu, na rũtarĩ rwatiganĩria maathani ma Ngai wao. Manjũũragia ndĩmahe matua ma kĩhooto, na makeerahaga atĩ nĩmaathaathayagia.” Andũ marooria atĩrĩ, “Twĩimaga irio, nawe MWATHANI ũkaaga kũrũmbũiya nĩkĩ? Twĩnyeerekagia ũkaaga kũbaara ũndũ ũcio nĩkĩ?”  Naake MWATHANI akamacookeria atĩrĩ, “Mũthenya ũrĩa mweima irio-rĩ, mũrũmagĩrĩra wendi wanyu, na mũkahinyĩrĩria aruti aanyu a wĩra. Mwĩimaga irio, no geetha mũtetanie na mũrũe, na mũhũũrane na ngundi. Kwĩima irio kwa mũthemba ũcio, gũtigaatũma ndĩmũthikĩrĩrie mũkĩĩhooya. Mũthenya ũrĩa mwehinga kũrĩa, mwĩherithagia, mũkainamia ciongo cianyu ta nyeki hoohu. Mũkaara nguo cia ikũnia na mũgakoma mũhuinĩ. Kũu nĩkuo mwĩtaga kwĩhinga? Mwĩciiragia no ngenio nĩ ũndũ ta ũcio?  “Kwĩhinga kũrĩa kũngenagia nĩ gũũkũ: gũthengia mĩnyororo ya kũhinyanĩrĩria na ya kũimana kĩhooto; kũrekereria andũ arĩa ahinyĩrĩrie, na gũthengia mĩnyororo ya mũthemba o wothe.  Ningĩ nĩkũhe arĩa matarĩ, irio; kwamũkĩra athĩĩni arĩa marongũtũka mĩciĩinĩ yanyu; muona mũndũ ũtarĩ na nguo, mũkamũhe; o na gũteithĩrĩria andũ aanyu.  “Mweka maũndũ macio, wega wakwa ũrĩmwaragĩra o ta riũa rĩkĩratha, na ironda cianyu irĩhonagio o na ihenya. Ũthingu wanyu nĩguo ũrĩmũtongoragia naguo riiri wa MWATHANI ũmũgitagĩre mĩena yothe. Hĩndĩ ĩyo mũrĩhooyaga ngaigua mahooya maanyu; mũrĩnjĩtaga na niĩ ngamwĩtĩka.  “Mũngĩniina kũhinyanĩrĩria o guothe, mũtigane na rũthũũro rwa mĩthemba yothe, mũtigane na mĩario yothe mĩũru, ningĩ mũngĩheaga arĩa matarĩ na irio, irio, na mũhingagĩrie arĩa marĩ na mathĩĩna, mabata maao, ũtheri wanyu ũrĩaraga kũrĩa kũrĩ nduma, nakĩo kĩeha kĩanyu kĩgarũrwo gĩtuĩke ta gĩkeno. Ningĩ nĩndĩmũtongoragia hĩndĩ ciothe, ndĩmũhingagĩrie mabata maanyu hĩndĩ ya thĩĩna, na ndĩmũigage mũrĩ na hinya na ũgima mwega. Mũrĩhaanaga o ta mũgũnda ũitagĩrĩrio maaĩ na ta gĩthima kĩa maaĩ kĩrĩa gĩtahũaga rĩ kana rĩ. Andũ aanyu nĩmagaaka rĩngĩ nyũmba iria ciamomoreetwo tene, maciake rĩngĩ mĩthingiinĩ ĩrĩa mĩkũrũ. Inyuĩ na inyuĩ mũgeetagwo andũ arĩa maakaga rĩngĩ thingo iria ciamomoreetwo, na nyũmba iria ciaharaganĩĩtio.”  Gũtugwo nĩ ũndũ wa kũhingia Thabatũ MWATHANI aroiga atĩrĩ, “Ũngĩhingagia mũthenya wa Thabatũ, o ũcio mwamũre, ũngĩaga kũrũmĩrĩra maũndũ ma gwĩkenia wee mwene, ũngĩtuaga Thabatũ nĩ mũthenya wa gũkena na wa kũheeo gĩtĩĩo, ũngĩheaga mũthenya ũcio mwamũre gĩtĩĩo, ũngĩaga gũthiĩ gũcangacanga ũngĩaga gũcaragia o maũndũ ma gwĩkenia, na ũngĩaga kwaragia ndeereti cia tũhũ, hĩndĩ ĩyo nĩũrĩgĩagĩra na ũkeni ũrĩa heaga arĩa mandungatagĩra, nĩndĩrĩgũtũũgagĩria thĩinĩ wa thĩ, na nĩndĩrekaga ũkenagĩre bũrũri ũrĩa ndagaĩire thooguo Jakubu. Nĩ niĩ MWATHANI ndoiga ũguo.”