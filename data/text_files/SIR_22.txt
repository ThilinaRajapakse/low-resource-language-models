 Ũgũũta na ũrimũ Mũndũ kĩgũũta atariĩ ta ihiga rĩtarĩ raini, na mũndũ o wothe nĩathekagĩrĩra gĩconoko gĩake. Mũndũ kĩgũũta atariĩ ta kĩrũndo kĩa mai, mũndũ o wothe ũkĩhuutagia nĩakĩminjaminjaga kuuma guokoinĩ gwake.  Nĩ ũndũ wa gĩconoko mũndũ kũgĩa na mwana ũtarĩ mwathĩki, na makĩria mwana ũcio angĩkorwo nĩ mũirĩĩtu. Mũirĩĩtu mũũgĩ nĩagĩaga mũthuuri, no ũrĩa wĩkaga mĩtugo ya gĩconoko nĩareehagĩra ithe kĩeha. Mũirĩĩtu mwaria ũũru nĩaconorithagia ithe o na mũthuuri wake, na nĩamenagwo nĩ o eerĩ.  Kwarĩria ciana ciaku mahinda mangĩ no gũkorwo gũtaagĩrĩire, o ta rwĩmbo rũkĩinwo kũndũ kwĩ macakaya, no gũcihũũra nĩguo mũtugo ũrĩa mwagĩrĩru wa gũciruta mĩtugo hĩndĩ o yothe.  Kũgeria kũruta kĩrimũ no ta kũgeria gũtumania nyũngũ nguũ na ngaamu, kana gũũkĩria mũndũ ũkomeete toro mũnene. Gũtaarĩria kĩrimũ ũndũ no ta gũtaarĩria mũndũ ũkomeete. Warĩĩkia kwaria kĩũragia atĩrĩ, “Ũkuugaga atĩa?”#. Maandĩko mamwe matirĩ kamũhari ga -. Ciana iria irereetwo wega itiguũragia mathĩĩna marĩa aciari aacio maacirerire namo. Ciana iria itarereetwo wega, iria ikoragwo ikĩaria ũũru na igetĩĩya ikoragwo irĩ kĩndũ kĩrĩ magigi harĩ mĩciĩ ĩrĩa ĩheetwo gĩtĩĩo.  Rĩrĩra mũndũ mũkuũ, amu ndarĩ na ũtheri; na ũrĩrĩre mũndũ mũkĩĩgu, amu ndarĩ na ũmenyo. Mũndũ mũkuũ-rĩ, ndũkaamũrĩrĩre mũno tondũ we nĩagĩĩte na kĩhuurũko; mũtũũrĩre wa kĩrimũ nĩ mũũru gũkĩra gĩkuũ.  Mũndũ mũkuũ arĩragĩrwo mĩthenya mũgwanja, no kĩrimũ, kana mũndũ ũtarĩ na ũngai atũũraga arĩragĩrwo nginya tene.  Ndũkaagĩe na mĩario mĩingĩ na mũndũ mũkĩĩgu, na ndũgaathiĩ gũceerera mũndũ ũtarĩ na ũmenyo. Wĩmenyerere mũno nĩguo wĩyehererie thĩĩna, nawe ndũkaahakwo gĩko rĩrĩa ekwĩribariba. Mwĩtheme na nĩũkũgĩa na ũhuurũko, na ndũrĩ hĩndĩ ũkaanogio nĩ ũrimũ wake. Mũndũ ta ũcio nĩ mũrigo mũritũ gũkĩra cuuma, na rĩĩtwa rĩrĩa rĩmwagĩrĩire no “Kĩrimũ.” Gũkuua mũrigo wa mũthanga, cumbĩ, na cuuma nĩ mũhũthũ gũkĩra gũtwarana na kĩrimũ.  Rũbaaũ rũhũũrĩre wega nyũmbainĩ rũtingĩenyũrwo nĩ gĩthingithia; ũguo noguo meciiria marĩa maikaraga thĩinĩ wa ũtaari wa ũũgĩ matangĩĩtigĩra inegene. Meciiria marĩa meciiragio na njĩra ya ũũgĩ matariĩ ta rũthingo rũrũmu rũgemeetio wega. O ta ũrĩa rũgiri rũraaya na igũrũ rũtangĩĩtiiria rũhuuho, noguo mũndũ ũrĩa meciiria maake ma ũrimũ matũmĩĩte aigue guoya atangĩhota gwĩtiiria maũndũ ma kũguoyohia. Ũraata Mũndũ ũrĩa ũtũraga riitho atũmaga maithori maitĩke, naake ũrĩa ũtheecaga ngoro atũmaga kũmenyeke ũrĩa mũndũ araigua. Ũrĩa ũikagĩria nyoni ihiga nĩaciĩkagĩra guoya ikoombũka, na mũndũ ũrĩa ũrumaga mũraatawe nĩatũmaga ndũgũ ĩkue. O na angĩkorwo ũrutĩire mũraataguo rũhiũ, ndũkaae gũkua ngoro amu mwahota o gũcookanwo naake rĩngĩ. Angĩkorwo ũnegenanĩĩtie na mũraataguo ndũgeetigĩre amu mwahota kũiguithania. No irumi, mwĩtĩĩo, kũruta hitho ciake, kana kũmũũkĩrĩra aterĩgĩrĩire, macio nĩmooragaga ndũgũ.  Reke mũndũ ũrĩa ũgũkuhĩrĩirie agũtĩĩe rĩrĩa arĩ na thĩĩna, nĩ geetha mũgaakenanĩra naake rĩrĩa akaagĩa na indo. Nyiitanĩra naake hĩndĩ ĩrĩa arĩ na kĩeha, nĩ geetha ũkaagayana naake igai rĩake.  O ta ũrĩa ndoogo yambaga kuoneka kuuma riiko rũrĩrĩmbĩ rũgĩcooka kuoneka, noguo irumi ciambaga kuoneka mbere ya mbaara.  Ndikaigua thoni kũgitĩra mũraata wakwa, na ndikaamwĩhitha. Ingĩona ũũru nĩ ũndũ wake mũndũ wothe ũrĩa ũrĩiguaga ũhoro ũcio nĩarĩmwĩmenyagĩrĩra. Ihooya rĩa kũhooya ũteithio nĩguo mũndũ ndakeehie Naarĩ korwo mũrangĩri no eekĩrwo kanuainĩ gaakwa nĩ geetha iromo ciakwa itumwo wega, nĩguo angitĩre ndikaae gwĩka mahĩtia, na akĩngitĩre ndikaae gũkeeniina na rũrĩmĩ rwakwa!