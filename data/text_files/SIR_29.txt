 Gũkombanĩra na kũrĩha  Gũtuĩka mũndũ wĩ tha nĩgũkombera mũndũ ũrĩa mũrĩ hamwe, na rĩrĩa wamũteithia nĩwahingia maathani. Mũndũ ũrĩa mwĩ hamwe mũkombere rĩrĩa e na thĩĩna, na ũrĩhe mũndũ ũrĩa mwĩ thiirĩ naake o narua. Ũngĩhingia ciugo ciaku akwĩhoke, hingo ciothe nĩũrĩkombagĩrwo kĩrĩa ũkwenda. Andũ aingĩ moonaga kĩndũ gĩa gũkomba ta arĩ gĩa kũheeo, magakĩreehagĩra arĩa maamateithĩrĩirie thĩĩna. Mũndũ akĩenda gũkomberwo kĩndũ nĩ mũndũ, athaithanaga na akaaria wega mũno, no hĩndĩ ya kũrĩha yakinya akaaga kũrĩha; Akoiga ihinda rĩrĩa aheetwo ti rĩiganu, na akĩrĩha akoiga maũndũ mangĩ maingĩ mũno mooru. Mũkombanĩri angĩkinyĩra oige atĩ no mũhaka arĩhwo, angĩrĩhwo o na nuthu no mũnyaka. Angĩaga gũkinyĩra, mũkomberwo amũtuunyaga na akamũtuma ũthũ; kĩndũ kĩrĩa mũkombanĩri arigagia nakĩo no irumi, gĩcambio na kũnyararithio, no ti ngaatho.  Andũ angĩ nĩmaregaga gũkombanĩra o na haniini, no ti ũndũ wa gũthũũra, no nĩ ũndũ wa gwĩtigĩra gũcambio o ro ũguo tũhũ. Ũtaana No rĩĩrĩ, thikagĩrĩria andũ arĩa athĩĩni; tigaga kũmaiga meetereire ũtaana waku. Mwathani nĩatwathĩĩte atĩ tũteithagie athĩĩni, na ndũkĩagĩrĩirwo nĩkũingata mũndũ wĩ na thĩĩna atarĩ na kĩrĩa abataire. Nĩ kaba gũte betha yaku tondũ wa gũteithia mũndũ ũrĩa mũciaranĩirwo kana mũraata waku handũ ha kũmĩreka ĩroote ũmĩhithĩĩte rungu rwa ihiga. Ũtonga waku ũhũthĩre kũringana na watho wa Ũrĩa Ũrĩ Igũrũ Mũno, na nĩũgũkorwo na uumithio mũnene gũkĩra ũwĩigĩire wĩ wiki. Ũhoro wa kũhe athĩĩni ũtare atĩ nĩguo mũthiithũ waku, na nĩũrĩkũgitagĩra kuuma mathĩĩnainĩ moothe. Ũkũgitagĩre wega gũkĩra ngo ya hinya, o na makĩria ma itimũ inene, na nĩũrĩrũaga na thũ ciaku handũinĩ haaku. Kũrũũgamĩrĩra mũndũ agĩkomba Mũndũ mwega atuĩkaga mũrũũgamĩrĩri wa mũndũ ũrĩa ũmũkuhĩrĩirie agĩkomba. Mũndũ ũngĩrega no ũrĩa ũtarĩ thoni o na haniini. Mũndũ angĩkũrũũgamĩrĩra ũgĩkomba ndũkaae kũriganĩrwo nĩ ũrĩa agwĩkĩĩte wega; amu erutĩĩte we mwene nĩ ũndũ waku. Mũndũ mwĩhia nĩatiganagĩria mũndũ ũrĩa wamũrũũgamĩrĩra agĩkomba, na nĩagĩtũmaga oorwo nĩ indo ciake. Kũrũũgamanĩrĩra gũgĩkombwo kwananiina andũ a bata, na kwanamareehera mathĩĩna maingĩ mũno. Kwanatũma andũ a bata maanangĩke makamaagagia o ta ikũmbĩ rĩa maaĩ rĩ iriainĩ, kwanatũma aathani mathaame kwao, magathiĩ kũũrĩra mabũrũri mageni. Mũndũ mwĩhia ũrĩa wĩciiragia atĩ nĩekuona uumithio nĩ ũndũ wa kũrũũgamĩrĩra mũndũ agĩkomba nĩetwaragĩrĩria maciirainĩ. Kwoguo teithĩrĩria mũndũ ũrĩa wĩ hakuhĩ nawe o ta ũrĩa ũngĩhota, no wĩmenyerere ndũkaae kũgũa mathĩĩnainĩ macio. Mũciĩ na kũnyiitana ũgeni Indo iria ikoragwo irĩ bata mũtũũrĩreinĩ: nĩ maaĩ, irio, nguo, na mũciĩ kũrĩa ũngĩhota kwĩikaria. Kaba mũthĩĩni ũikaire nyũmba gwake gũkĩra kũrĩa irio cia goro mĩciĩinĩ ya andũ angĩ. Igua ũiganĩire na kĩrĩa wĩ na kĩo gĩ kĩnene kana gĩ kĩniini, na ndũkaae gũthikĩrĩria mũndũ agĩgũciinũra wee na andũ aaku. Kuumaga mũciĩ ũmwe ũgathiĩ ũrĩa ũngĩ nĩ mũtũũrĩre mũũru. Kũrĩa guothe wĩ mũgeni, tiga kũgerereria kwaria. Ũrĩthiaga ũgatuĩka mũnyiitani ũgeni, na ũgatuĩka wa gwĩkanĩrĩra gĩa kũnyua, na ndũgaacookerio ngaatho. Handũ ha gũcookerio ngaatho no gũconorithio ũrĩconorithagio ũkĩĩragwo atĩrĩ, “Wee mũgeni! Ũka haaha ware meetha, na wakorwo wĩ na kĩndũ hau, reehe ndĩe! Wee mũgeni! Uma ũthiĩ ndĩ na mũgeni wa bata! Mũndũ ũrĩa tũciaranĩirwo naake nĩokĩĩte gũceera gwakwa, kwoguo nĩndĩrenda wehere nyũmba yakwa!”  Maũndũ maya ngũgweta, mũndũ wĩ na ũmenyo ndangĩhota kũmoomĩrĩria: kwaga kũnyiitwo ũgeni,#. Kwaga kũnyiitwo ũgeni: Kana “gũcambio tondũ wa kũimwo ha gũikara.” na gũkũũmwo nĩ mũndũ ũgũkombeire mbeeca.