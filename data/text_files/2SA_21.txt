 Njiarwa cia Saũlũ kũũragwo Na rĩĩrĩ, hĩndĩ ĩrĩa Daudi aathamakaga gũkĩgĩa na ng'aragu nene ihindainĩ rĩa mĩaka ĩtatũ. Tondũ ũcio Daudi akĩũria MWATHANI gĩtũmi kĩa ũndũ ũcio, naake akĩmwĩra atĩrĩ, “Saũlũ na mũciĩ wake nĩ o matũmĩĩte ũndũ ũcio wonekane nĩ ũndũ wa kũũragana, na nĩ ũndũ wa ũrĩa ooragire Agibeoni.”  (Na rĩĩrĩ, Agibeoni matiarĩ Aisiraeli, maarĩ matigari ma Aamori, na Aisiraeli nĩmeehĩtĩĩte kũmagitĩra. No Saũlũ nĩagereetie kũmaniina nĩ ũndũ wa ũrĩa eendeete gũteithia andũ a Isiraeli na Juda.) Kwoguo Daudi agĩgĩĩta Agibeoni akĩmooria atĩrĩ, “Mũkwenda ndĩmwĩkĩre atĩa? Ndĩrenda kũmũrĩhĩria ũũru ũrĩa mwekirwo, nĩguo na inyuĩ mũraathime andũ a MWATHANI.” Nao magĩcookia atĩrĩ, “Thĩĩna witũ na Saũlũ na mũciĩ wake ndũngĩniinwo na betha kana thahabu. Ningĩ ithuĩ, tũtingĩenda kũũraga Mũisiraeli o na ũmwe.” Naake Daudi akĩũria atĩrĩ, “Rĩu-rĩ, mũgwĩciiria njagĩrĩirwo nĩkũmwĩkĩra atĩa?” Nao magĩgĩcookeria mũthamaki atĩrĩ, “Saũlũ akĩũraga andũ aitũ, eendaga gũtũniina gũtigaatigare mũndũ o na ũmwe bũrũriinĩ wothe wa Isiraeli. Kwoguo tũnengere aariũ mũgwanja thĩinĩ wa aariũ aake, tũkamacuurie mĩtĩ igũrũ mbere ya MWATHANI kũu Gibea, itũũra rĩa Saũlũ, mũthamaki ũrĩa wathuurĩĩtwo nĩ MWATHANI.” Naake mũthamaki agĩcookia atĩrĩ, “Nĩngũmaneana kũrĩ inyuĩ.”  No rĩĩrĩ, Daudi akĩhonokia Mefiboshethu mũrũ wa Jonathani na mũcũkũrũ wa Saũlũ, nĩ ũndũ wa ũrĩa we na Jonathani meeranĩire makĩhĩtaga na rĩĩtwa rĩa MWATHANI.  No nĩoire Arimoni na Mefiboshethu, aariũ eerĩ arĩa Rizipa mwarĩ wa Aia, aaciarĩire Saũlũ; na akĩoya aariũ ataano arĩa Merabu mwarĩ wa Saũlũ, aaciarĩire Adirieli mũrũ wa Barizilai, ũrĩa woimĩĩte Mehola. Daudi agĩkĩmaneana kũrĩ Agibeoni, nao makĩmacuuria mũtĩ igũrũ handũ kĩrĩmainĩ mbere ya MWATHANI, na oothe mũgwanja magĩkua ihinda rĩmwe. Mooragirwo rĩrĩa mbaarĩ yambagĩrĩria kũgethwo. Naake Rizipa mwarĩ wa Aia, ũrĩa warĩ mũtumia wa kũigwo wa Saũlũ, akĩĩyakĩra gĩthũnũ kĩa makũnia ihiga igũrũ harĩa ciimba icio ciarĩ. Agĩgĩikara ho kuuma rĩrĩa magetha maambĩrĩirie o nginya rĩrĩa mbura yaringire. Naake ndaigana gwĩtĩkĩria nyoni ihuutie ciimba icio mũthenya, o na kana nyamũ cia gĩthaka icĩhuutie ũtukũ. Rĩrĩa Daudi aamenyithirio ũrĩa Rizipa eekĩĩte,  agĩthiĩ akĩoithia mahĩndĩ ma Saũlũ na ma mũũrũwe Jonathani kuuma kũrĩ andũ a Jabeshi bũrũriinĩ wa Gileadi. (Andũ a Gileadi maiyĩte ciimba ciao kuuma itũũra rĩa Bethi Shani gatagatĩ, kũrĩa Afilisiti maamacuurĩĩtie mũtĩ igũrũ mũthenya ũrĩa maamooragĩire kĩrĩmainĩ kĩa Giliboa.) Daudi agĩkĩoithia mahĩndĩ ma Saũlũ, Jonathani, na mahĩndĩ ma andũ arĩa mũgwanja maacuurĩĩtio mũtĩ igũrũ. Nao magĩgĩthika mahĩndĩ ma Saũlũ na ma Jonathani mbĩĩrĩrainĩ ya Kishu, ithe wa Saũlũ, ĩrĩa yarĩ Zela bũrũriinĩ wa Benjamini. Magĩcooka magĩĩka ũrĩa wothe mũthamaki aamaathĩĩte meeke. Thuutha ũcio Ngai agĩcookia mahooya marĩa maahoeete nĩ ũndũ wa bũrũri wao. Mbaara gatagatĩ ka Aisiraeli na Afilisiti (Maũ .-) Ningĩ gũkiuma mbaara ingĩ gatagatĩinĩ ka Afilisiti na Aisiraeli, naake Daudi na andũ aake magĩikũrũka makĩhũũrana na Afilisiti, naake Daudi akĩnoga mũno. Kĩmũndũ kĩmwe kĩnene gĩetagwo Ishibibenobu, gĩakuuĩĩte itimũ rĩa gĩcango rĩa ũritũ wa kiro ithatũ na nuthu, na gĩkeeyoha rũhiũ rwerũ rwa njora, gĩgĩciiria no kĩũrage Daudi.  No rĩĩrĩ, Abishai, mũrũ wa Zeruia, nĩguo ateithie Daudi, agĩgĩtharĩkĩra Kĩmũfilisiti kĩu kĩnene, agĩkĩũraga. Hĩndĩ ĩyo andũ a Daudi makĩmwĩra na mwĩhĩtwa atĩrĩ, “Ndũgũcooka gũthiĩ na ithuĩ mbaarainĩ.Wee nĩ we kĩĩrĩgĩrĩro kĩa Isiraeli, na tũtingĩenda kũũrwo nĩ we.” Thuutha ũcio gũkĩgĩa mbaara ingĩ na Afilisiti kũu Gobu, na mbaarainĩ ĩyo Sibekai woimĩĩte Husha akĩũraga kĩmũndũ kĩngĩ kĩnene gĩetagwo Safu. Ningĩ gũkĩgĩa na mbaara o rĩngĩ kũu Gobu gatagatĩinĩ ka Aisiraeli na Afilisiti. Naake Elihanani mũrũ wa Jairũ#. Jairũ: Maandĩkoinĩ ma Kĩhibirania eetagwo Jaareoregimu. woimĩĩte Bethilehemu akĩũraga kĩmũndũ kĩngĩ kĩnene gĩetagwo Goliathũ kĩoimĩĩte Gathu. Mũtĩ wa itimũ rĩakĩo warĩ mũtungu o ta rũbaaũ rũrĩa rũkoragwo maciniinĩ ya gũtuma nguo. O rĩngĩ gũkĩgĩa na mbaara ingĩ kũu Gathu, nakuo nĩkwarĩ na kĩmũndũ kĩmwe kĩene mũno kĩarĩ na ciara ithathatũ o guoko na ciara ithathatũ o kũgũrũ. Nakĩo kĩmũndũ kĩu gĩkĩũgita Aisiraeli, naake Jonathani mũrũ wa Shama, ũrĩa warĩ mũrũ wa nyina na Daudi, agĩkĩũraga. Imũndũ icio inya#. Imũndũ icio inya: Maandĩko ma Kĩhibirania moigaga maarĩ aariũ a Rafa ũrĩa watũũraga Gathu. ciarĩ njiarwa cia imũndũ iria nene ciatũũraga Gathu, nacio cioragirwo nĩ Daudi na andũ aake.