 Ndũmĩrĩri ya MWATHANI ĩkoniĩ Filisitia  Ũyũ nĩguo ũhoro ũrĩa MWATHANI aaheire ũkoniĩ Filisitia, mbere ya mũthamaki wa Misiri gũtharĩkĩra Gaza. Aanjĩĩrire atĩrĩ, “Tarora kĩguũ gĩgĩũka kiumĩĩte na rũgongo! Gĩgũtuĩka ta rũũĩ rũiyũrĩĩte rũkoina. Gĩkũhumbĩra thĩ na kĩrĩa gĩothe kĩrĩ thĩinĩ wayo, o na matũũra na andũ arĩa matũũraga thĩinĩ wamo. Andũ nĩmarĩkaya, atũũri oothe a thĩ marĩrĩra marĩ na ruwo. Marĩigua mũkubio wa mbarathi, mũguthũkĩre wa ngaari cia mbarathi, o na mũrurumo wa magũrũ ma ngaari ciacio. Aciari matirũmbũyania na ciana ciao, nĩ ũrĩa mooko maao marĩkorwo moorĩĩtwo nĩ hinya. Atĩrĩĩrĩ, mũthenya nĩũrĩkĩĩtie gũkinya wa kwananga Filisitia, na wa kũniina andũ oothe arĩa matigarĩĩte arĩa mateithagĩrĩria Turo na Sidoni. Niĩ MWATHANI, nĩngwananga Afilisiti, arĩa oothe moimĩĩte gĩcigĩrĩrainĩ gĩa Kirete. Andũ a Gaza marĩ na kĩeha kĩnene, nao andũ a Ashikeloni nĩmakirĩĩtio. Atĩrĩĩrĩ, inyuĩ matigari ma Afilisiti, mũgũtũũra mũcakaayaga nginya rĩ? Mũrakayũrũrũka mũkiugaga atĩrĩ, ‘Wee rũhiũ rwa njora rwa MWATHANI! Ũgũtũũra ũtemenganaga nginya rĩ? Cooka njorainĩ yaku ũikare ho ũhooreire!’ Atĩrĩĩrĩ, rũngĩhoorera atĩa, o rĩrĩa ndĩrũheete wĩra wa kũruta? Ndĩrwathĩĩte rũtharĩkĩre Ashikeloni, na andũ arĩa matũũraga rũteereinĩ rwa iria.”