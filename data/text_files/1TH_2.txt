 Wĩra ũrĩa Paũlũ aarutire Thesalonike Aariũ na aarĩ a Ithe witũ, inyuĩ nĩmũũĩ inyuĩ eene atĩ gũũka kũrĩa twokire kũrĩ inyuĩ gũtiarĩ gwa tũhũ.  Ningĩ nĩmũũĩ ũrĩa twanyariirirwo na tũgĩĩkwo maũndũ ma thoni hĩndĩ ĩrĩa twarĩ Filipi. O na gwatuĩka nĩkwarĩ na ngarari nyingĩ-rĩ, Ngai witũ nĩatũheire ũũmĩrĩru, tũkĩmũhunjĩria Ũhoro ũrĩa Mwega wa Ngai. Ũhoro ũyũ ndĩmũthaithaga naguo nduumanĩĩte na mahĩtia kana kwaga kwagĩrĩra, o na kana mawara. Ithuĩ-rĩ, twaragia hingo ciothe ũrĩa Ngai eendeete, tondũ nĩonire atĩ nĩtwagĩrĩire, agĩgĩtwĩhokera Ũhoro ũrĩa Mwega. Nĩ ũndũ ũcio, ithuĩ tũtiaragia atĩ nĩguo tũkenie andũ, no twaragia nĩguo tũkenie Ngai tondũ nĩ we wonaga ngoro ciitũ. Inyuĩ nĩmũũĩ atĩ ithuĩ tũtiaragia ciugo cia kũmũheenereria o na kana cia kũhumbĩra mwĩyendo; Ngai nĩ mũira. O na tũtiageririe kwĩganithia kũrĩ inyuĩ kana kũrĩ andũ arĩa angĩ, o na angĩkorwo nĩtũngĩahotire kwĩganithia na hinya tondũ tũrĩ atũmwo a Kristũ. No rĩĩrĩ twaikaranirie na inyuĩ na ũhooreri ta ũrĩa mũciari aroraga ciana ciake.#. No rĩĩrĩ twaikaranirie na inyuĩ na ũhooreri ta ũrĩa mũciari aroraga ciana ciake: Maandĩko mamwe moigaga “hĩndĩ ĩrĩa twarĩ na inyuĩ twaikarire ta tũkenge; twahaanaga ta mũciari.” Tondũ wa ũrĩa twakenagio mũno nĩ inyuĩ, to Ũhoro ũrĩa Mwega wa Ngai wiki twagayanire na inyuĩ, no nĩtwagayanire na inyuĩ kinya mĩoyo iitũ, nĩ ũndũ wa kũmwenda. Aariũ na aarĩ a Ithe witũ, taririkanaai ũrĩa twenogagia tũkĩruta wĩra ũtukũ na mũthenya hĩndĩ ĩrĩa twamũhunjagĩria Ũhoro ũrĩa Mwega wa Ngai atĩ nĩguo tũtigaatuĩke mũrigo kũrĩ mũndũ wanyu o na ũmwe! Inyuĩ mũrĩ aira, o na Ngai nĩ mũira, atĩ mĩtugo iitũ harĩ inyuĩ mwĩtĩkĩĩtie yarĩ mĩtheru na ya ũthingu, o na ndĩarĩ na mahĩtia. Ningĩ nĩmũũĩ atĩ twekaga o ta ũrĩa mũciari eekaga ciana ciake. Nĩtwamwĩkĩraga hinya, tũkamũũmĩrĩria, na tũkamwĩraga mũikarage na mĩikarĩre ĩrĩa ĩkenagia Ngai ũrĩa ũmwĩtaga mũthiĩ Ũthamakiinĩ wake o na riiriinĩ wake. Nĩharĩ gĩtũmi kĩngĩ kĩrĩa gĩtũmaga tũcookerie Ngai ngaatho tũtegũtigithĩria: hĩndĩ ĩrĩa mwamũkĩrire Ũhoro wa Ngai ũrĩa twamũreeheire-rĩ, mũtiawamũkĩrire ta arĩ ũhoro wa andũ, no mwawamũkĩrire wĩ ũhoro wa Ngai, na ũguo nĩguo ũrĩ kũna. Amu Ngai nĩarutaga wĩra thĩinĩ wanyu inyuĩ mwĩtĩkĩĩtie.  Aariũ na aarĩ a Ithe witũ, inyuĩ mwekirwo o ta ũrĩa andũ arĩa marũmagĩrĩra Kristũ Jesũ a makanitha ma Judea meekirwo. Amu o na inyuĩ nĩmwathĩĩnirio nĩ andũ aanyu o ta ũrĩa o nao maathĩĩnirio nĩ Ayahudi,  arĩa mooragire Mwathani Jesũ na makĩũraga anabii, na magĩcooka na ithuĩ magĩtũthĩĩnia. Nĩmaraakaragia Ngai mũno! Na matirĩ mũndũ o na ũmwe macaayagĩra! Nao nĩmageragia gũtũrigĩrĩria kũhunjĩria andũ a Ndũũrĩrĩ ũhoro ũrĩa ũngĩmareehere ũhonokio. Kwoguo magakĩiyũrĩrĩria meehia maao marĩa matũũraga meekaga hingo ciothe na mũthiainĩ maraakara ma Ngai nĩmamakinyĩire! Wendi wa Paũlũ wa kũmaceerera rĩngĩ Ha ũhoro witũ aariũ na aarĩ a Ithe witũ, twatiganire na inyuĩ kwa ihinda iniini, o na gũtuĩka twatiganĩĩte mĩĩrĩ no ti ngoro. Twatigana nĩtwamwĩriragĩria mũno na tũkaigua twĩ na wendo wa kũmuona rĩngĩ. Ningĩ nĩtwaiguaga tũkĩenda gũcooka kũrĩ inyuĩ. Niĩ, Paũlũ, nĩngereetie gũcooka kũrĩ inyuĩ kaingĩ kaingĩ, no Caitaani ndatwĩtĩkagĩria. Tondũ wa rĩĩrĩ, mwĩhoko witũ, kana gĩkeno giitũ, kana gĩtĩĩo kĩrĩa ithuĩ tũngĩĩtĩĩa nakĩo he Mwathani witũ Jesũ Kristũ rĩrĩa agooka, kĩngĩkorwo arĩ kĩrĩkũ angĩkorwo ti kĩo inyuĩ? Nĩ ma atĩ inyuĩ nĩ inyuĩ mũtũmĩĩte twĩtĩĩe na tũgĩe na gĩkeno!