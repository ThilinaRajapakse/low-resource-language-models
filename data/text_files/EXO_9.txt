 Mahiũ gũkua Ningĩ MWATHANI akĩĩra Musa atĩrĩ, “Thiĩ kwa mũthamaki ũmwĩre MWATHANI Ngai wa Ahibirania ekuuga atĩrĩ, ‘Reke andũ aakwa mathiĩ, nĩ geetha magaathaathaiye. Amu wamagiria rĩngĩ mathiĩ, nĩngũkũherithia na ũndũ wa kũreehithĩria ũhiũ waku, ũguo nĩ ta kuuga: mbarathi ciaku, ndigiri, ngamĩĩra, ng'ombe, ng'ondu na mbũri ciaku, mũrimũ mũũru mũno. Na rĩĩrĩ, nĩngwamũrania ũhiũ wa Aisiraeli na wa Amisiri, nĩ geetha gũtikaagĩe nyamũ o na ĩmwe ĩgũkua kuuma ũhiũinĩ wa Aisiraeli. Niĩ MWATHANI, nĩnduĩte atĩ, rũũciũ nĩguo ngeeka ũndũ ũcio.’ ” Mũthenya ũrĩa warũmĩrĩire, MWATHANI agĩĩka o ta ũrĩa oigĩĩte; ũhiũ wothe wa Amisiri ũgĩkua, no gũtirĩ nyamũ o na ĩmwe ya ũhiũ wa Aisiraeli yakuire. Na rĩĩrĩ, mũthamaki ooria ũrĩa gwekĩkĩĩte, akĩmenyithio atĩ gũtirĩ nyamũ o na ĩmwe ya ũhiũ wa Aisiraeli yakuĩte. No we akĩũmia ngoro, akĩrega gwĩtĩkĩria andũ mathiĩ. Mahũha Ningĩ MWATHANI akĩarĩria Musa na Harũni akĩmeera atĩrĩ, “Hakũraai ngundi ciigana ũna cia mũhu kuuma riiko, naake Musa aũhurunje aũroreetie na igũrũ mũthamaki akĩyonagĩra. Naguo mũhu ũcio nĩũgũtuĩka rũkũngũ rũceke rũiyũre bũrũri wothe wa Misiri, na nĩrũgũtũma kũndũ guothe andũ o na nyamũ manyiitwo nĩ mahũha marĩtũrĩkaga ironda.”  Kwoguo Musa na Harũni makĩoya mũhu kuuma riiko, makĩrũũgama mbere ya mũthamaki. Naake Musa akĩũminja na igũrũ, naguo ũgĩtuĩka mahũha maatũrĩkaga ironda mĩĩrĩinĩ ya andũ o na ya nyamũ. Nao ago matingĩahotire kũrũũgama mbere ya Musa, tondũ o nao maiyũrirwo nĩ mahũha o ta Amisiri arĩa angĩ oothe. No MWATHANI agĩtũma mũthamaki oomie ngoro, akĩrega gũthikĩrĩria Musa na Harũni, o ta ũrĩa MWATHANI oigĩĩte. Mbura ya mbembe MWATHANI agĩkĩĩra Musa atĩrĩ, “Rũũciũ rũũciinĩ tene ũgaathiĩ ũrũũgame mbere ya mũthamaki, ũmwĩre atĩ MWATHANI, Ngai wa Ahibirania ekuuga atĩrĩ, ‘Reke andũ aakwa mathiĩ nĩ geetha magaathaathaiye. Nĩ amu ihinda rĩĩrĩ to njaama ciaku na andũ aaku ngũherithia, no o nawe mwene nĩngũkũherithia, nĩguo ũmenye atĩ gũtirĩ ũngĩ ta niĩ thĩinĩ wa thĩ yothe. Nĩ amu-rĩ, ingĩatambũrũkirie guoko gwakwa ngũhũũre na mũrimũ wee mwene o na andũ aaku-rĩ, rĩu mũngĩrĩ aniine o biũ.  No kĩrĩa gĩtũmĩĩte ngũtũũrie muoyo nĩguo nguonie hinya wakwa, nĩ geetha ngumo yakwa ĩtaambe thĩ yothe. Wee no gwĩtũũgĩria ũretũũgĩria mbere ya andũ aakwa, ũgakĩmagiria mathiĩ. Atĩrĩĩrĩ, rũũciũ mathaainĩ o ta maya, nĩngoiria mbura nene mũno ya mbembe, ĩrĩa ĩtarĩ yonwo bũrũriinĩ wa Misiri, kuuma hĩndĩ ĩrĩa wambĩrĩirie gũtũũrwo nginyagia rĩu. Kwoguo-rĩ, athana ũhiũ waku na kĩrĩa gĩothe kĩ nja gĩtoonyio handũ hagitĩirwo, nĩ amu mbura ya mbembe ĩkũũrĩra andũ oothe arĩa megũkorwo nja ĩmoorage, o ũndũ ũmwe na nyamũ ciothe irĩa itegũkorwo itoonyeetio handũ hagitĩirwo.’ ” Anjaama amwe a mũthamaki nĩmeetigĩrire nĩ ũndũ wa ũguo MWATHANI oigire, nao magĩgĩtoonyia ngombo ciao o na ũhiũ wao handũ haagitĩirwo. No arĩa mataathikĩrĩirie ũguo MWATHANI oigire, maatigire ngombo ciao o na ũhiũ wao nja. MWATHANI akĩĩra Musa atĩrĩ, “Tambũrũkia guoko gwaku ũkũroreetie na igũrũ, na mbura ya mbembe nĩkuura bũrũriinĩ wothe wa Misiri. Ĩkuurĩra andũ, nyamũ, o na mĩmera yothe ĩrĩa ĩ mĩgũndainĩ.” Kwoguo Musa akĩambararia mũthĩĩgi wake aũroreetie na igũrũ; naake MWATHANI akĩreehithia marurumĩ na mbura ya mbembe, nacio heni ĩkĩgũtha thĩ. MWATHANI agĩkiurithia  mbura nene mũno ya mbembe, ĩtukanĩĩte na heni ciathiaga o na mbere kũhenũka. Mbura ĩyo nĩyo yarĩ mbura nene mũno itarĩ yoneka bũrũriinĩ wothe wa Misiri kuuma hĩndĩ ĩrĩa bũrũri ũcio wambĩrĩirie gũtũũrwo. Mbura ĩyo ya mbembe ĩgĩkĩhũũra kĩndũ gĩothe kĩrĩa gĩtaarĩ kĩgitĩre bũrũriinĩ wothe wa Misiri, o hamwe na andũ na nyamũ. Ĩkĩhũũra mĩmera yothe ĩrĩa yarĩ mĩgũndainĩ. Kũrĩa gũtoirire mbura ya mbembe no mwena wa Gosheni kũrĩa Aisiraeli matũũraga. Mũthamaki agĩtũmanĩra Musa na Harũni. Rĩrĩa mookire akĩmeera atĩrĩ, “Ihinda rĩĩrĩ nĩnjĩhĩĩtie; MWATHANI nĩekĩĩte ũrĩa kwagĩrĩire, no niĩ na andũ aakwa nĩtũhĩtĩĩtie. Thaithaai MWATHANI! Tũtikwenda rĩngĩ mbura ĩno ya mbembe na marurumĩ! Rĩu nĩngũmũrekereria mũthiĩ; mũtigũikara gũũkũ rĩngĩ.” Naake Musa akĩmwĩra atĩrĩ, “Ndarĩĩkia kuuma nja ya itũũra o ũguo, nĩngũtambũrũkia mooko maakwa kũrĩ MWATHANI ndĩmũhooe. Marurumĩ o na mbura ya mbembe nĩigũthira, nĩguo ũmenye atĩ MWATHANI nĩwe mwene thĩ. No nĩnjũũĩ atĩ o na rĩu wee hamwe na njaama ciaku mũtitĩĩĩte MWATHANI Ngai.” Ũguta na mbaarĩ nĩcio ciathũũkirio nĩ gũkorwo mbaarĩ yarĩ ngũrũ, naguo ũguta warĩ na kĩro. No ngano ndĩathũũkirio, tondũ ndĩarĩ ngũrũ. Musa agĩkiuma nja ya itũũra akĩeherera mũthamaki, agĩtambũrũkĩria MWATHANI mooko akĩmũhooya. Namo marurumĩ na mbura ya mbembe igĩthira, o nayo mbura ĩgĩtiga kuura. No rĩĩrĩ, rĩrĩa mũthamaki oonire atĩ mbura ya mbembe na marurumĩ nĩciathira, akĩĩhia o rĩngĩ; we mwene o hamwe na njaama ciake magĩkĩrĩrĩria kũũmia ngoro. Mũthamaki oomirie ngoro o ta ũrĩa MWATHANI oigĩĩte na kanua ka Musa, akĩrega Aisiraeli mathiĩ.