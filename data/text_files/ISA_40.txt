 Ciugo cia kũũmanĩrĩria Ngai witũ aroiga atĩrĩ, “Ũmĩrĩria andũ aakwa! Moomĩrĩrie ti itherũ! Ũmĩrĩria andũ a Jerusalemu, ũmeere atĩ nĩmathĩĩnĩĩte o kũigana na atĩ rĩu nĩmooheirwo meehia maao.#. Nĩmooheirwo meehia maao: Kana; nĩmarĩhĩĩte nĩ ũndũ wa ũrĩa meekire. Nĩndĩmaherithĩĩtie o kũigana nĩ ũndũ wa meehia maao.”   Atĩrĩĩrĩ, kũrĩ na mũgambo wa mũndũ ũranĩrĩra ũkoiga, “Thondekaai barabara ya MWATHANI kũu werũinĩ! Theriai njĩra ya Ngai witũ kũu gũtakũraga kĩndũ! Thikaai mũkuru o wothe na mwaraganie kĩrĩma o gĩothe. Ithũngũri ciothe igaatuĩka kũndũ kwaraganu na kũrĩa gũtarĩ kwaraganu kwaraganio. Hĩndĩ ĩyo riiri wa MWATHANI nĩũkoonanio na andũ oothe nĩmakaawona. MWATHANI nĩ we mwene wĩranĩire ũguo.”   Kũrĩ na mũgambo wa mũndũ ũrakayũrũrũka ũkoiga “Anĩrĩra ndũmĩrĩri.” Na niĩ ngooria atĩrĩ, “Nĩ ndũmĩrĩri irĩkũ ngwanĩrĩra? Anĩrĩra atĩ andũ oothe matariĩ o ta nyeki, na riiri wao wothe no ta mahũa ma mĩgũnda. Nyeki yũmaga namo mahũa magaitĩka rĩrĩa MWATHANI atũma rũhuuho rũmoombũre. Nĩ ma andũ mahaana o ta nyeki, Ĩĩni, nyeki yũmaga namo mahũa magaitĩka. No rĩĩrĩ, mũgambo wa Ngai witũ ũtũũraga mĩndĩ na mĩndĩ.”  Wee ũheanaga ũhoro mwega Zayuni, thiĩ kĩrĩma igũrũ kĩrĩa kĩraaya; Wee ũreehagĩra Jerusalemu ũhoro mwega, anĩrĩra na kayũ kanene. Aria ũtagwĩtigĩra wĩre matũũra ma Juda atĩ Ngai wao nĩarooka.  MWATHANI Ngai nĩarooka gwathana arĩ na ũhoti; arooka hamwe na andũ arĩa ahonokeetie.  Arĩramataga rũũru rwake ta mũrĩithi; arĩcookanagĩrĩria tũgondu agatũkuua na mooko maake; arĩtongoragia ng'ondu iria irĩ na tũgondu acimenyereire wega. Gũtirĩ ũngĩ ũhaana Ngai wa Isiraeli Nũũ ũngĩhota gũthima maaĩ ma iria rĩrĩa inene na rũhĩ rwake? Nũũ ũngĩhota gũthima mũtambũrũko wa matu na guoko gwake? Nũũ ũngĩhota kũiganĩria tĩĩri wa thĩ yothe gĩkombeinĩ? Nũũ ũngĩhota gũthima irĩma na tũthũngũri na ratiri?  Nũũ wanonereria MWATHANI ũrĩa egwĩka? kana agatuĩka wa kũmũtaara? Nũũ MWATHANI arĩ ahooya ũtaaro? Na nũũ wanonereria MWATHANI njĩra ya kĩhooto? Nũũ ũrĩ wamũthoomithia nĩguo oohĩge kana akĩmuonia ũrĩa angĩĩka angĩenda ũũgĩ?  Maithoinĩ ma MWATHANI-rĩ, ndũũrĩrĩ no ta itaata rĩa maaĩ rĩrĩ ndooinĩ, no ta thanda ya rũkũngũ ĩigĩrĩirwo ratiri igũrũ. MWATHANI athimaga icigĩrĩra cia iriainĩ o ta arĩ rũkũngũ rũrĩa rũhinyu. Nyamũ ciothe cia mĩtitũ ya Lebanoni itingĩigana cia kũrutĩra Ngai witũ igongoona; mĩtĩ yothe ya mĩtitũ ĩyo ndĩngĩigana ya gwakia mwaki wa igongoona. Harĩ we-rĩ, ndũũrĩrĩ ciothe nĩ kĩndũ hatarĩ, acionaga o ta tũhũ mũtheri.  Nũũ ũngĩkĩigananio na Ngai? Ngai angĩhaananio na mũhianano ũrĩkũ? Mũhianano ũthondekagwo nĩ bundi, naake mũturi thahabu akaũhumbĩra na thahabu wothe, agacooka akaũthondekera irengeeri cia betha. Mũndũ mũthĩĩni ũtangĩonera thahabu-rĩ, naake athuuraga mũtĩ ũrĩa ũtangĩbutha, agacaria bundi ũrĩa njoorua mũno amwacũhĩrie mũhianano ũtangiunĩkanga.  Kaĩ mũtarĩ mwamenya? Kaĩ mũtarĩ mwaigua? Kaĩ mũteerirwo kuuma o kĩambĩrĩria? Kaĩ mũtarĩ mwamenya ũrĩa thĩ yambĩrĩirie? Yathondekirwo nĩ ũrĩa ũikaraga gĩtĩinĩ gĩa ũthamaki igũrũ rĩa thĩ, ũrĩa watambarũkirie matu ta marĩ kĩandarũũa, akĩmatambũrũkia ta marĩ hema ya gũtũũrwo. Mbere yake andũ arĩa matũũraga thĩ mahaana o ta ndaahi nĩ kũnyiiha. Atuaga athamaki kĩndũ hatarĩ, na agatua arĩa maathanaga gũũkũ thĩ tũhũ mũtheri. Atĩrĩĩrĩ, o rĩĩrĩ maambĩrĩria kwĩhanda na gũtheerema, o rĩĩrĩ maambĩrĩria gwĩkinyĩra, atũmaga rũhuuho rũkamahuruuta makooma, nakĩo kĩhuuhũkanio gĩgooka gĩkamoombũra o ta mahuti.  Ngai ũrĩa Mũtheru arakĩũria atĩrĩ, “Mũngĩkĩhaanania na ũ? Kana nũũ ũngĩiganana na niĩ?” Roriai maitho maanyu na igũrũ, mũbaare; nũũ wombire njata iiria? Ũrĩa ũcireehage acibangĩĩte na agaciĩta ĩmwe kwa ĩmwe na rĩĩtwa, hinya wake nĩ mũingĩ, na ũhoti wake nĩ mũnene ũguo atĩ gũtirĩ o na ĩmwe yagaga.  Isiraeli, ũragĩteta ũkiugaga: “MWATHANI ndaramenya mathĩĩna maaku na Ngai waku ndararũmbũiya ũhoro waku nĩkĩ?” Kaĩ ũtarĩ wamenya? Kaĩ ũtarĩ waigua? MWATHANI nĩ we Ngai ũrĩa ũtũire aagu na aagu; nĩ we wombire thĩ yothe, ndarĩ hingo aagaga hinya kana akanoga; na gũtirĩ ũngĩhungura meciiria maake. Arĩa maagĩĩte hinya nĩ we ũmacookagĩria hinya, na arĩa anogu akamaniinĩra mĩnoga. Andũ eethĩ no maage hinya na manoge, na no mahĩngwo magũe. No rĩĩrĩ, arĩa mehokeete MWATHANI nĩmarĩgĩaga na hinya mwerũ, marĩũmbũkaga na mathagu o ta rwĩgĩ, mahanyũkage matekũnoga, na mathiage na magũrũ matekũigua ta matarĩ na hinya.