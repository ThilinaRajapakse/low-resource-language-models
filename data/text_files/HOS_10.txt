 Andũ a Isiraeli maatariĩ ta mũthabibũ ũciarĩĩte mũno. O ta ũguo maingĩhĩĩte, noguo maakĩĩte igongoona nyingĩ. O ta ũrĩa bũrũri wao watongeete, noguo maathakarĩĩtie itugĩ cia mahiga iria mathaathayagia. Andũ acio tondũ nĩ a maheeni, rĩu no mũhaka maherithio nĩ ũndũ wa meehia maao. Ngai nĩekwananga igongoona icio ciao na athũũkangie itugĩ icio ciao nyamũre. Andũ aya nĩmarĩkiuga atĩrĩ, “Tũtirĩ na mũthamaki nĩ ũndũ tũtiigana gũtĩĩa MWATHANI. O na tũngĩrĩ naake-rĩ, angĩtwĩkĩra atĩa?” Maaragia ciugo cia tũhũ; maheanaga irĩĩkanĩro cia maheeni, na magathondeka irĩĩkanĩro itarĩ kĩene. Kĩhooto nĩkĩhinyĩrĩirio, kĩhaanĩĩte o ta ria rĩ na ũrogi, rĩrakũra mũgũndainĩ wa gũciimbũrio.  Andũ oothe arĩa matũũraga Samaria nĩmekũmaka mũno, na macakaĩre ndeegwa yao ya thahabu ĩrĩa yarĩ Bethaveni. Andũ na athĩnjĩri Ngai arĩa mathaathayagia mũhianano ũcio nĩmekũũrĩrĩra, warĩĩkia kũniinwo riiri waguo wothe. Mũhianano ũcio nĩũgũkuuo ũtwarwo Asiria ũrĩ kĩheeo kĩa mũthamaki ũrĩa mũnene. Nao andũ a Isiraeli nĩmegũconorithio na maigue thoni, nĩ ũndũ wa ũtaaro ũrĩa maarũmĩrĩire. Mũthamaki wa Samaria egũkuuo ta mũgogo ũkuuĩĩtwo nĩ maaĩ.  Kũndũ kũrĩa gũtũũgĩru gwa gũthaathaĩria kũu Aveni, kũrĩa andũ a Isiraeli mathaathayagĩria mĩhianano, nĩgũkwanangwo. Mĩigua na ria nĩcio igũkũra igũrũ wa igongoona icio. Andũ nĩgwĩta marĩĩta irĩma magĩciiraga atĩrĩ, “Tũhitheei.” Nacio ithũngũri maciĩre “Tũgwĩreei.” MWATHANI gũthoomera Isiraeli ituĩro  MWATHANI ekuuga atĩrĩ, “Andũ a Isiraeli matũire meekaga meehia o ta marĩa meekire marĩ Gibea. Nĩ ũndũ ũcio, mbaara nĩkũmakinyĩra marĩ Gibea. Nĩngũtharĩkĩra na herithie andũ aya aaganu; ndũũrĩrĩ nĩigwĩturanĩra hamwe imookĩrĩre, na nĩmekũherithio nĩ ũrĩa meehia maao maingĩhĩĩte.  “Isiraeli aatariĩ ta moori ya ng'ombe menyerie na yendeete kũhũũra ngano. Nĩndamwĩkĩrĩĩte icooki ngingo ĩyo yake thaka nĩ geetha ndĩmũrutithie wĩra mũritũ. Ngĩgĩtũma Juda arĩme na mũraaũ, naake Isiraeli ehũũrahũũrĩre kũrĩa gũciimbe.  Ngiuga atĩrĩ, Mwĩcimbĩreei mũgũnda ũtarĩ wacimbwo, mũũhande ũthingu na mũgethe maciaro ma ũtugi. Tondũ rĩĩrĩ nĩrĩo ihinda rĩrĩa rĩega rĩa kũnjookerera niĩ, MWATHANI wanyu, na niĩ nĩngũmũraathima na iraathimo nyingĩ. No inyuĩ mwahandire ũũru, mũkĩgetha o ũũru ũcio; mũrĩĩte matunda ma maheeni maanyu.  “ Tondũ mwĩhokeete o ngaari cianyu cia mbarathi, na ũingĩ wa thigari cianyu. Andũ aanyu no megũkorererwo nĩ mbaara, nacio nyũmba cianyu ciothe irĩa ciakĩĩtwo na thingo cia hinya cia kwĩgitĩra cianangwo ithire. Mũthenya ũcio ũrĩhaana o ta mũthenya wa mbaara ũrĩa mũthamaki Shalimani aanangire itũũra rĩa Betharibeli, na akĩũraga atumia na ciana ciao. Ũguo noguo mũrĩĩkwo inyuĩ andũ a Betheli nĩ ũndũ wa ũingĩ wa waganu wanyu. Mbaara yambĩrĩria o ro ũguo, mũthamaki wa Isiraeli nĩarĩũragwo.”