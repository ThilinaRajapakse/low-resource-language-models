 Magongoona ma meehia meehĩĩtio nĩ mũndũ atekwenda Ningĩ MWATHANI agĩatha Musa eere andũ a Isiraeli atĩrĩ, “Mũndũ angĩĩhia na oine rĩathani o rĩothe rĩa maathani ma MWATHANI atekwenda-rĩ, aagĩrĩirwo nĩkũrũmĩrĩra mawatho maya: “Angĩkorwo nĩ Mũthĩnjĩri Ngai Ũrĩa Mũnene wĩhĩĩtie, na tondũ ũcio agagĩtũma andũ moonwo nĩ eehia, aagĩrĩirwo nĩkũrutĩra MWATHANI ndeegwa ĩtarĩ ngũrũ, na ĩtarĩ na kaũũgũ, ĩtuĩke igongoona rĩa meehia macio maake. Naake akĩreehe ndeegwa ĩyo mũromoinĩ wa Hema ya gũtũnganwo, aigĩrĩre guoko gwake mũtwe wayo, acooke amĩthĩnjĩre o hau mbere ya MWATHANI. Mũthĩnjĩri Ngai ũcio Mũnene ooe thakame ĩmwe ya ndeegwa ĩyo, amĩtware thĩinĩ wa Hema ya gũtũnganwo. Acooke atobokie kĩara gĩake thakameinĩ ĩyo, amĩminjaminje maita mũgwanja mbere ya mbathiya ĩrĩa nyamũre. Arĩĩkia gwĩka ũguo, ahake thakame ĩmwe koona cia kĩgongoona kĩa ũbaani kĩrĩa kĩrĩ Hemainĩ ya gũtũnganwo. Acooke aite thakame ĩyo ĩngĩ yothe gĩtinainĩ gĩa kĩgongoona kĩrĩa kĩrutagĩrwo magongoona ma njino kĩrĩa kĩrĩ mũromoinĩ wa Hema ya gũtũnganwo. Nayo ndeegwa ĩyo ya igongoona rĩa meehia amĩrute maguta moothe, hamwe na rwambũ rwa nyama cia nda, higo cierĩ na rwambũ rwacio, na habaya. Naake mũthĩnjĩri Ngai ooe maguta macio amacinĩre kĩgongoonainĩ kĩrĩa kĩrutagĩrwo magongoona ma njino, o ta ũrĩa amenyereete gwĩka na maguta ma nyamũ ĩrĩa ĩrutagwo igongoonainĩ rĩa thaayũ. No rĩĩrĩ, rũũa rwa ndeegwa ĩyo, nyama ciayo ciothe, mũtwe, mathaagiro, mara o ũndũ ũmwe na taatha, acioe acitware ciothe nja ya kambĩ handũ hatarĩ na thaahu harĩa haitagwo mũhu, acicinĩre ho na mwaki wa ngũ. “Angĩkorwo nĩ mũingĩ wothe wa Isiraeli wĩhĩĩtie ũtekwenda, ũgakĩgĩa na wĩhia nĩ ũndũ wa kuuna rĩathani rĩmwe rĩa maathani ma MWATHANI-rĩ, wĩhia ũcio wamenyeka, mũingĩ ũcio ũrute ndeegwa ĩtarĩ ngũrũ ĩtuĩke igongoona rĩa meehia, ũmĩtware Hemainĩ ya gũtũnganwo. Nao atongoria a mũingĩ ũcio maambe maigĩrĩre mooko maao mũtwe wa ndeegwa ĩyo, ĩcooke ĩthĩnjĩrwo o hau. Naake Mũthĩnjĩri Ngai Ũrĩa Mũnene ooe thakame ĩmwe ya ndeegwa ĩyo, amĩtware Hemainĩ ya gũtũnganwo, acooke atobokie kĩara gĩake thakameinĩ ĩyo, amĩminjaminje maita mũgwanja mbere ya mbathiya ya kũhakania. Acooke ahake thakame ĩmwe koona cia kĩgongoona gĩa gũcinĩra ũbaani kĩrĩa kĩrĩ Hemainĩ ya gũtũnganwo, nayo thakame ĩyo ĩngĩ yothe amĩite gĩtinainĩ gĩa kĩgongoona kĩrĩa kĩrutagĩrwo magongoona ma njino, kĩrĩa kĩrĩ mũromoinĩ wa Hema ya gũtũnganwo. Ningĩ ooe maguta moothe ma ndeegwa ĩyo amacinĩre kĩgongoonainĩ kĩu. Ageeka ndeegwa ĩyo o ta ũrĩa eekaga ndeegwa ya igongoona rĩa meehia; na njĩra ĩyo akĩrutĩre mũingĩ ũcio igongoona rĩa horohio, naguo ũkĩoherwo. Nayo ndeegwa ĩyo amĩoe, amĩtware nja ya kambĩ, amĩcine, o ta ũrĩa acinire ndeegwa ĩrĩa arutĩire meehia maake kĩũmbe. Rĩu nĩrĩo igongoona rĩa meehia ma mũingĩ. “Angĩkorwo mũtongoria nĩwe wĩhĩĩtie atekwenda, agakĩgĩa na wĩhia nĩ ũndũ wa kuuna rĩathani rĩmwe rĩa maathani ma MWATHANI-rĩ, angĩmenyithio wĩhia ũcio eehĩĩtie, aagĩrĩirwo nĩkũruta igongoona rĩa thenge ĩtarĩ na kaũũgũ. Naake aigĩrĩre guoko gwake mũtwe wayo, acooke amĩthĩnjĩre mwena wa na rũgongo wa kĩgongoona, harĩa nyamũ cia magongoona ma gũcinwo ithĩnjagĩrwo. Rĩu nĩrĩo igongoona rĩa meehia. Naake mũthĩnjĩri Ngai atobokie kĩara gĩake thakameinĩ ya nyamũ ĩyo, amĩhake koona cia kĩgongoona, acooke aite thakame ĩyo ĩngĩ yothe gĩtinainĩ gĩa kĩgongoona kĩu. Arĩĩkia gwĩka ũguo, acinĩre maguta moothe ma thenge ĩyo kĩgongoonainĩ, o ta ũrĩa acinire maguta ma nyamũ iria ciũragirwo cia magongoona ma thaayũ. Na njĩra ĩyo mũthĩnjĩri Ngai akĩhoroherie mũtongoria ũcio, naake akĩoherwo.  “Mũndũ ũmwe wa andũ aanyu angĩĩhia atekwenda, naake akĩgĩe na wĩhia nĩ ũndũ wa kuuna rĩathani rĩmwe rĩa maathani ma MWATHANI-rĩ, amenyithio wĩhia ũcio eehĩĩtie, arĩrutaga igongoona rĩa mũgoma ũtarĩ na kaũũgũ. Naake aigĩrĩre guoko gwake mũtwe waguo, acooke aũragĩre mwena wa na rũgongo wa kĩgongoona, harĩa nyamũ cia magongoona ma gũcinwo ithĩnjagĩrwo. Naake mũthĩnjĩri Ngai atobokie kĩara thakameinĩ ya nyamũ ĩyo, amĩhake koona cia kĩgongoona, acooke aite thakame ĩyo ĩngĩ yothe gĩtinainĩ gĩa kĩgongoona kĩu. Arĩĩkia gwĩka ũguo, arute mũgoma ũcio maguta moothe o ta ũrĩa maguta marutagwo nyamũinĩ iria ithĩnjagwo cia magongoona ma thaayũ, amacinĩre kĩgongoonainĩ nĩguo mũtararĩko wamo ũkenie MWATHANI. Na njĩra ĩyo mũthĩnjĩri Ngai akĩhoroherie mũndũ ũcio, naake akĩoherwo. “Angĩkorwo mũndũ ũcio ekũruta ng'ondu ĩtuĩke igongoona rĩa meehia maake-rĩ, no mũhaka ĩkorwo ĩrĩ ya nga ĩtarĩ na kaũũgũ. Naake aigĩrĩre guoko gwake mũtwe wayo, acooke amĩthĩnjĩre mwena wa na rũgongo wa kĩgongoona, harĩa nyamũ cia magongoona ma njino ithĩnjagĩrwo. Naake mũthĩnjĩri Ngai atobokie kĩara gĩake thakameinĩ ya nyamũ ĩyo, amĩhake koona cia kĩgongoona, acooke aite thakame ĩyo ĩngĩ yothe gĩtinainĩ gĩa kĩgongoona kĩu. Arĩĩkia gwĩka ũguo, arute ng'ondu ĩyo maguta moothe o ta ũrĩa marutagwo ng'onduinĩ ĩrĩa ĩthĩnjagwo ya igongoona rĩa thaayũ, amacinĩre kĩgongoonainĩ, hamwe na magongoona marĩa marutĩirwo MWATHANI na ũndũ wa gũcinwo. Na njĩra ĩyo mũthĩnjĩri Ngai akĩhoroherie meehia ma mũndũ ũcio, naake akĩoherwo.