 Paũlũ itũũrainĩ rĩa Korinitho Thuutha ũcio Paũlũ akiuma Atheni agĩthiĩ Korinitho. Naake e kũu agĩtũngana na Mũyahudi wetagwo Akula waciarĩirwo Ponito. Akula oimĩĩte Italia na mũtumia wake Pirisila, nĩ amu mũthamaki Kilaudio nĩathanĩĩte atĩ Ayahudi oothe moime Roma. Naake Paũlũ agĩgĩthiĩ kũmuona, agĩikarania nao akĩrutithanagia wĩra nao, tondũ aarutaga wĩra wa gũthondeka hema ũrĩa o nao maarutaga. Na mĩthenya yothe ya Thabatũ nĩateretaga thunagogiinĩ akĩgeria kũiguithia Ayahudi o na Angiriki meetĩkie. Rĩrĩa Sila na Timotheo maakinyire moimĩĩte Makedonia-rĩ, Paũlũ akĩambĩrĩria kũhũthĩra mahinda maake moothe kũhunjia ũhoro, akĩrutagĩra Ayahudi ũira atĩ Jesũ nĩ we Mesia. Rĩrĩa maamũkararirie na makĩmũruma, akĩribariba nguo ciake akiuga atĩrĩ, “Mũngĩkoora nĩ ũhoro wanyu inyuĩ eene! Niĩ ndirĩ ho. Kuuma rĩu gũthiĩ na mbere, ngũthiĩ kũrĩ andũ a Ndũũrĩrĩ.” Kwoguo agĩkĩmatiga agĩthiĩ gũikara kwa mũrũũrĩrĩ warĩ mũhooi Ngai wetagwo Titio Jusito#. Titio Jusito: Maandĩko mamwe ma tene mamwĩtaga “Tito.” ũria nyũmba yake yariganĩĩtie na thunagogi. Na rĩĩrĩ, Kirisipo, ũrĩa warĩ mũtongoria wa thunagogi agĩĩtĩkĩra Mwathani o hamwe na andũ oothe a nyũmba yake; o nao Akorinitho aingĩ maigua mĩario ya Paũlũ magĩĩtĩkia na makĩbatithio. Na rĩĩrĩ, ũtukũ ũmwe Mwathani akĩarĩria Paũlũ na kĩoneki akĩmwĩra atĩrĩ, “Ndũkaae gwĩtigĩra; thiĩ o na mbere kwaria na ndũkaae gũkira, amu ndĩ hamwe nawe. Gũtirĩ mũndũ ũgũgũũkĩrĩra agwĩke ũũru, amu andũ aingĩ thĩinĩ wa itũũra rĩĩrĩ nĩ andũ aakwa.” Nĩ ũndũ ũcio Paũlũ agĩikara kũu mwaka ũmwe na mĩeri ĩtandatũ, akĩrutaga andũ ũhoro wa Ngai. Na rĩĩrĩ, rĩrĩa Galio aatuirwo Barũũthi wa Akaia, Ayahudi makĩnyiitana hamwe, makĩnyiita Paũlũ makĩmũtwara mbere ya kĩama, makiuga atĩrĩ, “Mũndũ ũyũ nĩararingĩrĩria andũ mathaathaiye Ngai na njĩra ĩtaringaine na watho!” Rĩrĩa Paũlũ aarĩ hakuhĩ kwambĩrĩria kwaria, Galio akĩĩra Ayahudi atĩrĩ, “Korwo ũhoro ũyũ nĩ wa ũndũ mũũru wĩkĩĩtwo kana ngero njũru igereetwo-rĩ, nĩingĩakorwo na gĩtũmi gĩa kũmũkirĩrĩria inyuĩ Ayahudi. No tondũ nĩ ngarari ikoniĩ ũhoro wa ciugo, marĩĩtwa, na watho wanyu-rĩ, menyaai ũrĩa mũgwĩka inyuĩ eene. Niĩ nĩndarega gũtuĩka mũtuithania wa maũndũ ta macio!” Naake agĩkĩmaingata kuuma kĩamainĩ. Nao oothe magĩkĩnyiita Sosithene, ũrĩa warĩ mũtongoria wa thunagogi makĩmũhũũra mbere ya kĩama. No Galio ndaigana kũrũmbũyania na ũhoro ũcio. Paũlũ gũcooka Anitiokia  Thuutha wa gũikara matukũ maingĩ kũu Paũlũ akiugĩra andũ arĩa meetĩkĩĩtie ũhoro, agĩthiĩ na meeri hamwe na Pirisila na Akula maroreete Siria. Marĩ Kenikirea, Paũlũ akĩenjwo njuĩrĩ yake tondũ nĩarĩ na mwĩhĩtwa eehĩtĩĩte#. Mwĩhĩtwa eehĩtĩĩte: Ũyũ nĩ mũtugo wa Ayahudi wa kwenjwo njuĩrĩ kuonania atĩ mwĩhĩtwa wa mũndũ nĩũhingĩĩte.. Nao maakinya Efeso Paũlũ agĩtiga Pirisila na Akula kuo, agĩthiĩ thĩinĩ wa thunagogi agĩteereta na Ayahudi. Nao andũ makĩmũũria aikarange nao, no ndeetĩkĩrire. Hĩndĩ ĩrĩa aamoigagĩra ũhoro akĩmeera atĩrĩ, “Mwathani eenda nĩngaacooka kũrĩ inyuĩ.” Kwoguo akĩhaica meeri akiuma Efeso. Rĩrĩa aakinyire Kaisarea, agĩthiĩ Jerusalemu kũgeithia andũ a kanitha, thuutha ũcio agĩcooka agĩthiĩ Anitiokia. Thuutha wa gũikara matukũ maigana ũna kũu, akiuma kuo agĩtuĩkanĩria mwena wa Galatia na Ferugia, akĩũmagĩrĩria andũ oothe arĩa meetĩkĩĩtie. Apolo e Efeso na Korinitho Na rĩĩrĩ, ihindainĩ o rĩu Mũyahudi ũmwe wetagwo Apolo, waciarĩirwo Alekisandaria, agĩũka Efeso. Aarĩ mũndũ wahotaga kwaria wega, na aarĩ na ũũgĩ mũingĩ wa Maandĩko. Nĩarutĩĩtwo ũhoro wa Njĩra ya Mwathani, na nĩaragia na akarutana maũndũ marĩa makoniĩ Jesũ e na ũcamba mũnene, o na gũtuĩka aamenyeete o ũbatithio wa Johana wiki. Naake agĩkĩambĩrĩria kwaria thĩinĩ wa thunagogi arĩ na ũũmĩrĩru. Rĩrĩa Pirisila na Akula maamũiguire, magĩthiĩ naake kwao, makĩmũtaarĩria makĩria ũhoro wa Njĩra ya Ngai. Rĩrĩa Apolo aatuire atĩ nĩegũthiĩ Akaia, andũ arĩa meetĩkĩĩtie makĩmũũmĩrĩria, na makĩandĩkĩra andũ a kuo arĩa meetĩkĩĩtie marũa makĩmooria mamwamũkĩre. Naake rĩrĩa aakinyire agĩteithĩrĩria mũno andũ arĩa meetĩkĩĩtie na ũndũ wa wega wa Ngai. Amu nĩahootire Ayahudi mũingĩinĩ na ihooto ciake cia hinya, akĩonania na Maandĩko atĩ Jesũ nĩ we Mesia.