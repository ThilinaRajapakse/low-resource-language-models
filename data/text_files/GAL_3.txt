 Watho kana wĩtĩkio Atĩrĩĩrĩ inyuĩ Agalatia aya akĩĩgu! Nũũ ũmũrogeete? Nĩndamũtaarĩirie wega ũrĩa Jesũ Kristũ aambirwo mũtharabainĩ! Ũndũ ũrĩa ndĩrenda kũmũũria nĩ atĩrĩĩrĩ; mwagĩire na Roho wa Ngai nĩ tondũ wa gwĩka ũrĩa Watho uugĩĩte kana nĩ tondũ wa kũigua Ũhoro ũrĩa Mwega na kũwĩtĩkia? Kaĩ mũrĩ akĩĩgu atĩa? Mwambĩrĩirie na Roho wa Ngai na rĩu mũrenda kũrĩĩkĩrĩria na hinya wanyu kĩũmbe? Maũndũ moothe marĩa mwamenyire maarĩ ma tũhũ? Nĩ ma matiarĩ ma tũhũ! Ngai amũheaga Roho na akaringaga ciama gatagatĩinĩ kaanyu tondũ wa ũrĩa mwĩkaga ũrĩa Watho uugĩĩte kana wa ũrĩa mũiguaga Ũhoro Ũrĩa Mwega na mũkawĩtĩkia?  Ririkanaai ũhoro wa Aburahamu; Maandĩko moigĩĩte atĩrĩ, “Eetĩkirie Ngai, naake Ngai akĩmũtua mũthingu.”  Kĩmenyeei atĩ andũ oothe arĩa meetĩkĩĩtie nĩ o ciana cia Aburahamu.  Maandĩko nĩmoigĩĩte o tene atĩ Ngai nĩagaatua andũ a Ndũũrĩrĩ athingu nĩ tondũ wa gwĩtĩkia. Kwoguo Aburahamu nĩamenyithirio Ũhoro Mwega o mbere akĩĩrwo nĩ Maandĩko atĩrĩ: “Andũ a ndũũrĩrĩ ciothe nĩmakaaraathimwo nĩ ũndũ waku.” Kwoguo andũ arĩa meetĩkagia nĩmaraathimagwo o ta ũrĩa Aburahamu aaraathimirwo nĩ ũndũ wa gwĩtĩkia.  Andũ oothe arĩa mehokeete ũhoro wa gwathĩkĩra Watho me na kĩrumi. Gĩtũmi nĩ tondũ Maandĩko moigĩĩte atĩrĩ, “Mũndũ o wothe ũtaathĩkagĩra maũndũ moothe maandĩkĩĩtwo ibukuinĩ rĩa Watho e na kĩrumi!”  Rĩu nĩtũũĩ atĩ gũtirĩ mũndũ ũiguithanagio na Ngai nĩ tondũ wa gwĩka ũrĩa Watho uugĩĩte nĩ ũndũ Maandĩko moigĩĩte atĩrĩ, “Mũndũ ũrĩa ũgaatũũra muoyo no ũrĩa ũiguithanĩĩtio na Ngai nĩ ũndũ wa gwĩtĩkia.”  No Watho nduugaga ũhoro wa gwĩtĩkia; handũ ha ũguo uugaga atĩrĩ, “Mũndũ o wothe wĩkaga ũrĩa wothe Watho uugĩĩte nĩagaatũũra muoyo.”  No rĩĩrĩ, Kristũ nĩatũkũũrire kuuma kĩrumiinĩ kĩa Watho, naake mwene akĩnyiitwo nĩ kĩrumi kĩu handũ haitũ; tondũ Maandĩko moigĩĩte atĩrĩ: “Mũndũ o wothe ũgaacuurio mũtĩinĩ e na kĩrumi.” Kristũ Jesũ eekire ũguo nĩ geetha andũ a Ndũũrĩrĩ magĩe na kĩraathimo kĩrĩa Ngai eerĩire Aburahamu, nĩguo na ũndũ wa gwĩtĩkia tũgĩe na Roho ũrĩa Ngai eeranĩire. Watho na kĩĩranĩro Aariũ na aarĩ a Ithe witũ, ngũmũhe ngerekano ya maũndũ o marĩa muonaga. Atĩrĩĩrĩ, mũndũ angĩrĩĩkia kwĩgaya na aandĩke ũguo aatua, gũtirĩ mũndũ ũngĩhota kũregana na ũrĩa egaĩĩte kana oongerere ũndũ o na ũmwe.  Ha ũhoro wa ciĩranĩro-rĩ, Aburahamu nĩ we werĩirwo o hamwe na mbeũ yake. Maandĩko matiugĩĩte ũhoro wa ciana ciake, moigĩĩte ũhoro wa mwana wake. Maandĩko macio moigaga ũhoro wa mũndũ ũmwe, na nĩ we Kristũ.  Ndĩrenda kuuga atĩrĩ: “Kĩrĩĩkanĩro kĩrĩa Ngai aarĩĩkanĩire na Aburahamu gĩtingĩniinwo gĩtuĩke gĩa tũhũ nĩ Watho ũrĩa wacookire gũũka thuutha wa mĩaka magana mana ma mĩrongo ĩtatũ ().”  Nĩ ũndũ-rĩ, angĩkorwo Ngai aheanaga igai kũringana na Watho-rĩ, igai rĩu rĩtikĩrĩ hĩndĩ rĩngĩgĩkorwo riumanĩĩte na kĩĩranĩro gĩake. No rĩĩrĩ, Ngai eegaĩire Aburahamu kũringana na kĩĩranĩro. Watho-rĩ, ũkĩrĩ wa kĩ? Watho wekĩrirwo nĩguo wonanagie meehia nĩ kĩĩ, kinya hĩndĩ ĩrĩa mbeũ ya Aburahamu ĩrĩa yerĩirwo kĩĩranĩro kĩu ĩgooka. Watho wanenganĩrirwo nĩ araika mahũthĩrĩĩte mũndũ wa kũũkinyia kũrĩ andũ. No rĩĩrĩ, mũndũ ta ũcio ndakoragwo akĩendekana rĩrĩa harĩ o mũndũ ũmwe, na Ngai nĩ ũmwe tu.#. No Ngai nĩ ũmwe tu: Kana; Ngai eekaga maũndũ arĩ wiki. Ũrĩa Watho wendaga gwĩka Ũhoro ũyũ ũrenda kuuga atĩ Watho nĩũreganĩĩte na ciĩranĩro cia Ngai? Aaca o na haniini! Nĩ ũndũ-rĩ, korwo andũ maagĩire na Watho ũngĩhota kũmahe muoyo, mũndũ o wothe nĩangĩiguithanagio na Ngai na ũndũ wa kũũrũmĩrĩra. No Maandĩko moigaga atĩrĩ, “Andũ oothe me rungu rwa hinya wa meehia, nĩ ũndũ ũcio igai rĩrĩa rĩĩranĩirwo na ũndũ wa gwĩtĩkia Jesũ Kristũ rĩheagwo arĩa meetĩkagia.” Mbere ya wĩtĩkio gũũka-rĩ, Watho nĩguo watuoheete ta mĩgwate kinya rĩrĩa wĩtĩkio waguũririo. Kwoguo Watho warĩ wa gũtũrũũgamĩrĩra kinya Kristũ ooke, nĩguo tũiguithanio na Ngai na ũndũ wa gwĩtĩkia. Rĩu tondũ hĩndĩ ya wĩtĩkio nĩ nginyu-rĩ, Watho ndũngĩgĩcooka gũtũrũũgamĩrĩra rĩngĩ. Inyuothe mũrĩ ciana cia Ngai thĩinĩ wa Kristũ Jesũ. Inyuĩ-rĩ, nĩmwabatithirio thĩinĩ wa Kristũ, na rĩu mwĩhumbĩĩte Kristũ we mwene. Nĩ ũndũ ũcio hatikĩrĩ ũtiganu wa Mũyahudi na mũrũũrĩrĩ, ngombo na mũndũ ũtarĩ ngombo, o na mũndũ mũrũme na mũtumia; inyuothe mwĩ thĩinĩ wa Kristũ Jesũ.  Angĩkorwo mũrĩ a Kristũ-rĩ, mũkĩrĩ a mbeũ ya Aburahamu na nĩmũkaagaya igai rĩrĩa Ngai eeranĩire.