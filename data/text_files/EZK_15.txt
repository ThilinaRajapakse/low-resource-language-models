 Ngerekano ya mũthabibũ MWATHANI akĩnjarĩria akĩnjĩĩra atĩrĩ, “Mũrũ wa mũndũ, mũtĩ wa mũthabibũ-rĩ, ũkĩrĩĩte mĩtĩ ĩrĩa ĩngĩ nakĩ? Rũhonge rwa mũthabibũ-rĩ, nĩ kĩĩ harĩ mĩtĩ ĩrĩa ĩngĩ ya mũtitũ? Nĩwoyagwo ũthondeke kĩndũ kĩa bata? Nĩũthondekagwo higĩ cia gũcuuria indo? Wega waguo no gũikio mwakiinĩ ũtuĩke rũkũ! Ningĩ-rĩ, wahĩa mĩthia yerĩ na gatagatĩ gũcure-rĩ, no ũgĩtũmĩrwo gũthondeka kĩndũ kĩngĩ? Akorwo rĩrĩa uuma mũgima ũtanahĩa, ndũngĩthondekire kĩndũ-rĩ, warĩĩkia kũhĩa na watuĩka mũhu, nĩrĩo ũgũkĩgĩa bata?” Nĩ ũndũ ũcio MWATHANI Mwene Hinya Wothe ekuuga atĩrĩ, “Andũ arĩa matũũraga Jerusalemu ngũmeeka o ta ũrĩa ndeeka mũtĩ ũcio wa mũthabibũ uuma mũtitũinĩ no ndaũikia mwakiinĩ watuĩka rũkũ. Nĩngũmahũgũkĩra na megũkĩũrĩra mwaki ũmwe matoonye mwakiinĩ ũngĩ, naguo ũmacine. Inyuĩ na inyuĩ nĩmũrĩmenya atĩ niĩ nĩ niĩ MWATHANI rĩrĩa muona ndamahũgũkĩra. Hĩndĩ ĩyo ndĩrĩtiga bũrũri ũyũ ũrĩ maganjo nĩ gũkorwo andũ aakuo nĩmeekĩĩte maũndũ ma kwaga kũnjĩĩhoka.” Ũguo nĩguo MWATHANI Ngai oiga.