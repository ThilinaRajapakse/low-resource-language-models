 Kwamũrwo kwa Hekaarũ (Atha .-)  Na rĩĩrĩ, Solomoni arĩĩkia kũhooya-rĩ, mwaki ũkiuma igũrũ, ũgĩcina magongoona moothe marĩa maarutĩĩtwo, naguo riiri wa MWATHANI ũkĩiyũra Hekaarũ yothe. Nao athĩnjĩri Ngai matingĩomĩrĩire gũtoonya Hekaarũinĩ nĩ ũndũ wa riiri ũrĩa warĩ kuo.  Rĩrĩa andũ oothe a Isiraeli moonire mwaki woima igũrũ o na riiri wa MWATHANI ũiyũrĩĩte kũu Hekaarũinĩ, makĩĩgũithia maturumithĩĩtie moothiũ maao thĩ, magĩthaathaiya na makĩgooca, makiuga atĩrĩ, “ MWATHANI nĩ mwega na ũtugi wake nĩ wa tene na tene.” Naake Solomoni na andũ oothe makĩrutĩra MWATHANI magongoona. Solomoni akĩrutĩra MWATHANI magongoona ma thaayũ ma ndeegwa ngiri mĩrongo ĩĩrĩ na igĩrĩ (,) na ma ndũrũme ngiri igana rĩmwe na mĩrongo ĩĩrĩ (,). Ũguo nĩguo mũthamaki na andũ oothe a Isiraeli maamũrire Hekaarũ. Nao athĩnjĩri Ngai makĩrũũgama harĩa maatuĩrĩirwo. Nao Alawii makĩrũũgama maroranĩĩte nao, makĩgoocaga MWATHANI na indo cia nyĩmbo iria mũthamaki Daudi aathondekithĩĩtie cia kũgaatha Ngai nacio. Nao mainaga ũũ, “Ũtugi wake nĩ wa tene na tene!” O ta ũrĩa Daudi aarutanĩĩte kũinagwo. Athĩnjĩri Ngai mahuuhaga tũrumbeeta andũ oothe a Isiraeli marũũgamĩĩte. Naake Solomoni akĩamũra nja ĩrĩa yarĩ hau gatagatĩ na mwena wa mbere wa Hekaarũ. Hau nĩ ho aarutĩire magongoona ma njino, ma irio cia mũgũnda, o na ma maguta ma magongoona ma thaayũ. Eekire ũguo nĩ ũndũ kĩgongoona gĩa gĩcango kĩrĩa aakĩĩte gĩtingĩahotire kũiganĩra magongoona macio moothe. Naake Solomoni na andũ acio oothe a Isiraeli magĩkũngũĩra thigũkũ ya Ithũnũ handũ ha mĩthenya mũgwanja. Nao andũ acio maarĩ aingĩ mũno na moimĩĩte Mwanyainĩ wa Hamathu na mwena wa rũgongo o nginya karũũĩinĩ ka Misiri na mwena wa kĩanda. Maaniinire mĩthenya mũgwanja makĩamũra kĩgongoona, na mĩthenya ĩngĩ mũgwanja ya gũkũngũĩra thigũkũ. Naguo mũthenya wa mũthia makĩgĩa na igongoona rĩa kũrĩĩkĩrĩria. Na rĩĩrĩ, mũthenya wa mĩrongo ĩĩrĩ na ithatũ mweriinĩ wa mũgwanja, Solomoni akĩrekereria andũ mainũke kwao mĩciĩ. Nao makĩinũka makeneete nĩ ũndũ wa iraathimo iria MWATHANI aaraathimĩĩte Daudi na Solomoni nacio, o hamwe na andũ aake a Isiraeli. Ngai kuumĩrĩra Solomoni hĩndĩ ĩngĩ (Atha .-) Na rĩĩrĩ, mũthamaki Solomoni arĩĩkia gwaka Hekaarũ ya MWATHANI, o na nyũmba yake mwene, o ta ũrĩa kwagĩrĩire-rĩ, MWATHANI akĩmuumĩrĩra ũtukũ. Naake MWATHANI akĩmwĩra atĩrĩ, “Nĩnjiguĩte mahooya maaku, na nĩthuurĩĩte Hekaarũ ĩno ĩtuĩke handũ harĩa andũ marĩndutagĩra magongoona. Na rĩĩrĩ, ingĩkaagiria mbura yure, kana ndũme ngigĩ irĩe mĩmera, o kana ndũme mũrimũ mũũru ũkore andũ, hĩndĩ ĩyo andũ aakwa, o arĩa marĩ aakwa kĩũmbe, menyiihie, maahooe na merire, o na magarũrũke matigane na mĩthiĩre yao mĩũru, nĩngaamaigua ndĩ o kũu igũrũ, ndĩmoohere meehia maao na ndaathime bũrũri wao. Nĩndĩrĩikaraga njũthĩrĩirie Hekaarũ ĩno, na njiguage mahooya moothe marĩa marĩhooyagĩrwo kuo. Nĩ ũndũ-rĩ, nĩndĩmĩthuurĩĩte na ngamĩamũra ĩtuĩke handũ harĩa marĩthathaayagĩria tene na tene. Nĩndĩrĩmĩmenyagĩrĩra na ndĩmĩgitagĩre hĩndĩ ciothe. Nawe ũngĩtũũra wĩ ndungata njĩhokeku, o ta ũrĩa thooguo Daudi aatariĩ, na ũhingagie mawatho maakwa o na maũndũ moothe marĩa ngwathĩĩte,  nĩngũtũma gĩtĩ gĩaku gĩa ũthamaki kĩgaacĩre o ta ũrĩa ndeerĩire thooguo Daudi. Nĩndamwĩrire atĩ Aisiraeli megũtũũra maathagwo nĩ njiarwa ciake tene na tene. No mũngĩgaatiga kũũnũmĩrĩra na mũtige kũrũmia mawatho maakwa o na maathani maakwa, mũthaathayagie ngai ingĩ, hĩndĩ ĩyo nĩngaamũrutũrũra muume bũrũri ũyũ ndĩmũheete. Ningĩ nĩngatiganĩria Hekaarũ ĩno nyamũrĩĩte ĩgatuĩka handũ haakwa ha gũthaathayagĩrio. Nayo ĩgĩtũũre ĩnyararĩĩtwo na ĩnyũrũragio nĩ andũ oothe. “Hekaarũ ĩno ĩtĩĩĩtwo ũũ, andũ mamĩona hĩndĩ ĩyo nĩkũmaka makaamakaga makoorania atĩrĩ, ‘Hĩ! Nĩkĩ gĩatũmire MWATHANI eeke bũrũri ũyũ o na Hekaarũ ĩno maũndũ ta maya.’ ” Nao andũ makaamacookeria atĩrĩ, “Nĩ ũndũ nĩmaatiganĩirie MWATHANI Ngai wao, ũrĩa warutire maithe maao Misiri. O na magĩtungatĩra ngai ingĩ, na magĩcithaathaiya. Nĩkĩo MWATHANI amareehithĩirie ũũru ũyũ wothe.”