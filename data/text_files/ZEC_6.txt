 Kĩoneki kĩa ngaari inya cia mbarathi Ningĩ nĩndoonire kĩoneki kĩngĩ. Riita rĩĩrĩ narĩo ndoonire ngaari inya cia mbarathi ikiumĩra gatagatĩ ka irĩma igĩrĩ. Irĩma icio ciarĩ cia gĩcango.  Na rĩĩrĩ, ngaari ya mbere yaguucĩĩtio nĩ mbarathi nduune, ya keerĩ nĩ mbarathi njirũ,  ya gatatũ nĩ mbarathi njerũ, na ya kana nĩ mbarathi bĩndu. Na niĩ ngĩcooka ngĩũria mũraika ũcio atĩrĩ, “Ngaari ici nacio nĩ kĩĩ iramenyithania?”  Naake mũraika ũcio akĩnjookeria atĩrĩ, “Ngaari icio-rĩ, nĩ huuho inya iroima he Mwathani wa thĩ yothe.” Na rĩĩrĩ, ngaari ĩrĩa yaguucĩĩtio nĩ mbarathi iria njirũ ĩkĩrora na rũgongo yerekeire Babilonia, ĩrĩa yaguucĩĩtio nĩ mbarathi njerũ ĩkĩrora na mwena wa ithũĩro, nayo ĩrĩa yagucĩĩtio nĩ mbarathi iria bĩndu ĩkĩrora bũrũri wa na kĩanda. Mbarathi iria bĩndu, ikiumĩra nĩkwanganga ciangangaga ikĩenda gũthiĩ kũrangĩra thĩ. Mũraika ũcio agĩciĩra atĩrĩ, “Thiĩ mũkarangĩre thĩ!” Nacio igĩthiĩ. Thuutha ũcio mũraika akĩnjĩĩra na kayũ kanene atĩrĩ, “Mbarathi iria ciathiĩ na rũgongo cierekeire Babilonia, nĩciahooreria maraakara ma MWATHANI.” Watho wa gũtua Joshua mũthamaki Ningĩ MWATHANI nĩaheire ndũmĩrĩri. Akĩnjĩĩra atĩrĩ, “Oya iheeo iria iheanĩĩtwo nĩ Helidai, Tobija, na Jedaia, arĩa maracookire kuuma ithaamĩrio kũũrĩa Babilonia, ũthiĩ na ihenya mũciĩ kwa Josia mũrũ wa Zefania. Wakinya kuo ũthondeke thũmbĩ na thahabu na betha iria marakũnengereete. Ũcooke woe thũmbĩ ĩyo ũmĩĩkĩre mũtwe wa Mũthĩnjĩri Ngai Ũrĩa Mũnene ti Joshua mũrũ wa Jehozadaku.  Nawe ũmwĩre MWATHANI aroiga atĩrĩ, ‘Mũndũ ũrĩa wĩtagwo Rũhonge nĩakaagaacĩra o hau arĩ na aake Hekaarũ ya MWATHANI rĩngĩ. We nĩ we ũkamĩaka na aheeo gĩtĩĩo o ta kĩrĩa kĩheagwo mũthamaki, na ningĩ nĩagaatha andũ aake. Nĩhakarũũgama mũthĩnjĩri Ngai hau gĩtĩinĩ gĩa ũthamaki, na marĩ eerĩ marutithanie wĩra maiguithanĩĩtie na mahooreire.’ Thũmbĩ ĩyo ĩkaigwo thĩinĩ wa Hekaarũ ya MWATHANI ĩtuĩke kĩririkano gĩa gĩtĩĩo harĩ Helidai#. Helidai: Maandĩko ma Kĩhibirania moigaga; Helemu., Tobija, Jedaia na Josia.#. Josia: Maandĩko ma Kĩhibirania moigaga Heni.” Andũ moimĩĩte kũndũ kũraaya nĩmagooka gũteithia gwaka Hekaarũ ya MWATHANI rĩngĩ. Rĩrĩa ĩkaarĩĩka, nĩmũkaamenya atĩ MWATHANI Mwene Hinya Wothe nĩ we wandũmire kũrĩ inyuĩ. Ũndũ ũcio wothe nĩũkaahinga mũngĩathĩkĩra mawatho ma MWATHANI Ngai wanyu na kinyi.