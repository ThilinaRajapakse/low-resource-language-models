 Ihooya rĩa kũũria ũteithio#. Thaburi ĩno yandĩkirwo nĩ Daudi. MWATHANI, tũhonokie, nĩ gũkorwo rĩu gũtirĩ mũndũ o na ũmwe mwĩhokeku ũtigarĩĩte; andũ arĩa ehokeku matingĩoneka gatagatĩinĩ ka mũingĩ. O mũndũ no maheeni areera ũrĩa marigainie naake; maraheenania na tũnua monjore marĩ na ũhinga ngoroinĩ ciao. MWATHANI arotinia mĩromo ĩyo yao ĩheenanagia. Arokiria nĩmĩ icio ciaragia na mwĩgaatho ikoiga atĩrĩ, “Tũrĩonaga kĩrĩa gĩothe tũngĩenda na tũnua twitũ; tũriugaga ũrĩa wothe tũrĩendaga kuuga na gũtirĩ o na ũ ũrĩtũgiragĩrĩria.” MWATHANI egũkiuga atĩrĩĩrĩ, “Rĩu nĩngwarahũka; nĩ ũndũ athĩĩni nĩahinyĩrĩrie makĩria, na arĩa abataru no gũcaaya maracaaya nĩkũnyamaario. Nĩngũmagitĩra o ta ũrĩa matũire meriragĩria.” Ciĩranĩro cia MWATHANI nĩciakwĩhokwo; nĩ theru o ta betha ĩrĩa ĩthereetio maita mũgwanja na mwaki.  Tũgitagĩre hingo ciothe, MWATHANI, o na ũtũmenyagĩrĩre kuuma harĩ rũciaro rũũrũ. Andũ arĩa ooru maracangacanga kũndũ guothe, naguo ũũra thoni no kũgaathĩrĩrio ũragaathĩrĩrio nĩ andũ.