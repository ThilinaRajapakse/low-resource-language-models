 Rũgendo rwa kuuma Misiri gũthiĩ Moabi Ũũ nĩguo andũ a Isiraeli maathiaga makĩambaga hema ciao moima Misiri. Maathiaga kũringana na mĩhĩrĩga yao matongoreetio nĩ Musa na Harũni. Musa nĩathiaga akĩandĩkaga marĩĩtwa ma kũrĩa maambaga hema ta ũrĩa aathĩĩtwo nĩ MWATHANI. Andũ a Isiraeli moimire Misiri mũthenya wa ikũmi na ĩtaano wa mweri wa mbere, mũthenya ũrĩa warũmĩrĩire Bathaka ya mbere. Moimagarire kuuma itũũra rĩa Ramesese magitĩirwo nĩ MWATHANI, meeroreirwo nĩ andũ a Misiri oothe. Hĩndĩ ĩyo Amisiri nĩgũthika maathikaga aariũ aao a marigithaathi arĩa mooragĩĩtwo nĩ MWATHANI. MWATHANI nĩonanĩĩtie atĩ aarĩ na hinya gũkĩra ngai cia andũ a Misiri na njĩra ĩyo. Andũ a Isiraeli moima Ramesese maathiire makĩamba hema ciao Sukothu. Moima Sukothu magĩthiĩ makĩamba hema ciao Ethamu, rũteereinĩ rwa werũ. Moima Ethamu magĩcooka na thuutha magĩthiĩ Pi Hahirothu, mwena wa irathĩro wa Baali Zefoni, makĩamba hema ciao hakuhĩ na Migidoli. Moima Pi Hahirothu, magĩtuĩkanĩria Iria Ituune magĩtoonya werũinĩ wa Shuru, na thuutha wa gũthiĩ rũgendo rwa mĩthenya ĩtatũ makĩamba hema ciao Mara. Moima kũu magĩthiĩ Elimu, kũrĩa kwarĩ na ithima ikũmi na igĩrĩ na mĩtĩ ya mĩkĩndũ mĩrongo mũgwanja, makĩamba hema ciao kuo. Moima Elimu magĩthiĩ makĩamba hema ciao hũgũrũrũinĩ cia Iria Ituune. Moima kũu magĩthiĩ makĩamba hema ciao werũinĩ wa Sini. Moima werũinĩ wa Sini magĩthiĩ makĩamba hema ciao Dofika. Moima Dofika magĩthiĩ makĩamba hema ciao Alushu. Moima Alushu magĩthiĩ makĩamba hema ciao Refidimu, kũrĩa gũtaarĩ maaĩ o na maniini. -Kuuma Refidimu kinya kĩrĩmainĩ kĩa Hori, andũ a Isiraeli maathiire makĩambaga hema kũndũ gũũkũ: werũinĩ wa Sinai, Kibirothu Hataava (kana “Mbĩĩrĩra cia Thuti”), Hazerothu, Rithima, Rimoni Perezu, Libina, Risa, Kehelatha, kĩrĩmainĩ kĩa Sheferi, Harada, Makehelothu Tahathu, Tera, Mithika, Hashimona, Moserothu, Bene Jaakani, Hori Hagidigadi, Jotibatha, Aburona, Ezioni Geberi, werũinĩ wa Zini (kũu nĩkuo Kadeshi), kĩrĩmainĩ kĩa Hori, rũteereinĩ rwa bũrũri wa Edomu. - Na rĩĩrĩ, Harũni mũthĩnjĩri Ngai arĩ wa mĩaka igana rĩa mĩrongo ĩĩrĩ na ĩtatũ, akĩambata kĩrĩma kĩa Hori, ta ũrĩa aathĩĩtwo nĩ MWATHANI. Naake agĩkuĩra kuo mũthenya wa mbere wa mweri wa gataano, mwakainĩ wa mĩrongo ĩna kuuma andũ a Isiraeli moima bũrũri wa Misiri.  Naake mũthamaki wa Aradi, ũrĩa watũũraga mwena wa kĩanda wa Kanaani nĩaiguire atĩ Aisiraeli nĩmarooka. -Kuuma kĩrĩmainĩ kĩa Hori, andũ a Isiraeli maathiire meerekeire Moabi makĩambaga hema kũndũ gũũkũ: Zalimona, Punoni Obothu, maganjo ma Abarimu bũrũriinĩ wa Moabi, Diboni Gadi, Alimoni Dibulathaimu, irĩmainĩ cia Abarimu hakuhĩ na kĩrĩma kĩa Nebo. Maarĩĩkĩrĩirie werũinĩ wa Moabi mũrĩmo ũũrĩa ũngĩ wa rũũĩ rwa Jorodani kũng'ethera Jeriko. Kambĩ yao yoimĩĩte Bethi Jeshamothi nginya gĩtuamba kĩa Mĩgaa. Aisiraeli gũtarwo mbere ya kũringa rũũĩ rwa Jorodani Na rĩĩrĩ, MWATHANI nĩarĩirie Musa kũu werũinĩ wa Moabi hakuhĩ na rũũĩ rwa Jorodani kũng'ethera Jeriko. Aamwĩrire eere andũ a Isiraeli atĩrĩ, “Mwaringa rũũĩ rwa Jorodani mũtoonye bũrũri wa Kanaani, mũkaingata andũ oothe arĩa matũũraga bũrũri ũcio, mwanange mĩhianano yao yothe ya mahiga na ya igera, hamwe na kũndũ guothe gũtũũgĩru kũrĩa mathaathayagĩria. Nĩmũkeenyiitĩra bũrũri ũcio mũtũũre kuo, amu nĩndĩmũheete ũtuĩke igai rĩanyu.  Mũkaagaya bũrũri ũcio kũringana na mĩhĩrĩga na ũndũ wa gũcuuka mĩtĩ. O mũhĩrĩga ũkaagayana kũringana na mbarĩ ciaguo, nĩ geetha mũhĩrĩga ũrĩa mũnene ũgaĩrwo kũndũ kũnene, naguo ũrĩa mũniini ũgaĩrwo kũndũ kũniini. No rĩĩrĩ, mwaga kũingata andũ oothe arĩa matũũraga bũrũri ũcio, arĩa mũgaatigia kuo makahaana ta mahuti me thĩinĩ wa maitho maanyu na ta mĩigua mĩĩrĩinĩ yanyu. Magaatũũra mamũthĩĩnagia bũrũriinĩ ũcio. Na rĩĩrĩ, mwaga kũmaingata, ngaamwananga ta ũrĩa ndabangĩĩte kũmaananga.”