 Mawatho makoniĩ iheeo iria MWATHANI arĩrutagĩrwo Ningĩ MWATHANI akĩĩra Musa atĩrĩ, “Arĩria andũ a Isiraeli ũmeere atĩrĩ: Mũndũ o wothe ũrĩkĩĩtie kũheanwo kũrĩ MWATHANI nĩ mũndũ nĩguo mũndũ ũcio ahingie mwĩhĩtwa wa mwanya ũrĩa ehĩtĩĩte, no akũũrwo na ũndũ wa kũrĩhĩrwo mũigana wa mbeeca -ũrĩa mũtue ta ũũ: Arũme a mĩaka mĩrongo ĩĩrĩ nginya mĩrongo ĩtandatũ marĩkũũragwo na icunjĩ mĩrongo ĩtaano cia betha, nao andũ a nja a ũkũrũ o ta ũcio marĩkũũragwo na icunjĩ mĩrongo ĩtatũ cia betha; Tũmwana twa mĩaka ĩtaano nginya mĩrongo ĩĩrĩ tũrĩkũũragwo na icunjĩ mĩrongo ĩĩrĩ cia betha, natuo tũirĩĩtu twa ũkũrũ o ta ũcio tũrĩkũũragwo na icunjĩ ikũmi cia betha; Ciana cia ngeenge cia tũhĩĩ itakinyĩĩtie mĩaka ĩtaano irĩkũũragwo na icunjĩ ithaano cia betha, nacio cia tũirĩĩtu cia ũkũrũ o ta ũcio irĩkũũragwo na icunjĩ ithatũ cia betha; Arũme a mĩaka ĩkĩrĩĩte mĩrongo ĩtandatũ marĩkũũragwo na icunjĩ ikũmi na ithaano cia betha, nao andũ a nja a ũkũrũ o ta ũcio marĩkũũragwo na icunjĩ ikũmi cia betha. “Angĩkorwo mũndũ ũcio wĩhĩtĩĩte mwĩhĩtwa ũcio wa mwanya nĩ mũthĩĩni ũguo atĩ ndangĩhota kũrĩha mũigana wa mbeeca ũrĩa mũtue-rĩ, arĩtwaraga mũndũ ũcio aheete MWATHANI kũrĩ mũthĩnjĩri Ngai, naake mũthĩnjĩri Ngai akamũtuĩra irĩhi rĩrĩa angĩhota kũrĩha. “Mwĩhĩtwa ũcio ũngĩkorwo ũkoniĩ nyamũ ya mũthemba ũrĩa ũrutagĩrwo MWATHANI igongoona-rĩ, nyamũ ĩyo ĩheetwo MWATHANI nĩ nyamũre. Mũndũ ũcio wĩhĩtĩĩte ndarĩkũũranagia nyamũ ĩyo na nyamũ ĩngĩ. Angĩĩka ũguo-rĩ, nyamũ icio cierĩ irĩtuĩkaga cia MWATHANI. No rĩĩrĩ, mwĩhĩtwa ũcio ũngĩkorwo ũkoniĩ nyamũ ĩrĩ mũgiro ĩrĩa ĩtarutagĩrwo MWATHANI igongoona-rĩ, mũndũ ũcio arĩtwaraga nyamũ ĩyo kũrĩ mũthĩnjĩri Ngai, naake mũthĩnjĩri Ngai akamĩtuĩra thogora. Arĩmĩtuagĩra thogora kũringana na ũrĩa ĩ njega kana ũrĩa ĩ njũru, na thogora ũrĩa arĩmĩtuagĩra ndũrĩcookaga kũgarũrwo. Na rĩĩrĩ, mũndũ ũcio angĩenda kũmĩkũũra-rĩ, no nginya arĩhage thogora ũrĩa ĩtuĩrĩirwo, agacooka akoongerera gĩcunjĩ kĩa mĩrongo ĩĩrĩ harĩ igana gĩa thogora ũcio. “Atĩrĩĩrĩ, hĩndĩ ĩrĩa mũndũ o wothe aamũrĩra MWATHANI nyũmba yake-rĩ, thogora wa nyũmba ĩyo ũrĩtuagwo nĩ mũthĩnjĩri Ngai kũringana na ũrĩa ĩ njega kana ũrĩa ĩ njũru, na ndũrĩcookaga kũgarũrwo. Na rĩĩrĩ, mũndũ ũcio wamũrĩire MWATHANI nyũmba ĩyo angĩenda kũmĩkũũra, no nginya arĩhage thogora ũrĩa yatuĩrĩirwo, agacooka akoongerera gĩcunjĩ kĩa mĩrongo ĩĩrĩ harĩ igana gĩa thogora ũcio. “Atĩrĩĩrĩ, mũndũ angĩamũrĩra MWATHANI gĩcunjĩ kĩa mũgũnda wake-rĩ, thogora wakĩo ũrĩtuagwo kũringana na mũigana wa mbegũ iria kĩngĩhandwo; o kiro mĩrongo ĩĩrĩ cia mbaarĩ iriumaga icunjĩ ikũmi cia betha. Mũndũ ũcio angĩamũrĩra MWATHANI gĩcunjĩ kĩu kĩa mũgũnda Mwakainĩ wa Njookio kĩrĩrĩhagĩrwo thogora wakĩo wothe. Angĩkĩamũrĩra MWATHANI Mwaka wa Njookio ũrĩkĩĩtie kũhĩtũka-rĩ, thogora wakĩo ũrĩtuagwo nĩ mũthĩnjĩri Ngai kũringana na mũigana wa mĩaka ĩrĩa ĩtigaire Mwaka wa Njookio ũrĩa ũrũmĩrĩire ũkinye, no nĩarĩmũnyiihanyiihagĩria thogora ũcio. Na rĩĩrĩ, mũndũ ũcio wamũrĩire MWATHANI gĩcunjĩ kĩu kĩa mũgũnda angĩenda gũgĩkũũra-rĩ, no nginya arĩhage thogora ũrĩa gĩtuĩrĩirwo, agacooka akoongerera gĩcunjĩ kĩa mĩrongo ĩĩrĩ harĩ igana gĩa thogora ũcio. No rĩĩrĩ, mũndũ ũcio angĩenderia mũndũ ũngĩ gĩcunjĩ kĩu kĩa mũgũnda ataambĩĩte gũgĩkũũra kuuma kũrĩ MWATHANI, ndarĩcookaga kũgĩa na kĩhooto gĩa gũgĩkũũra rĩngĩ. Hĩndĩ ĩrĩa Mwaka wa Njookio ũrĩa ũrũmĩrĩire ũgaakinya-rĩ, gĩcunjĩ kĩu kĩa mũgũnda gĩgaatuĩka kĩa MWATHANI tene na tene, nakĩo gĩgĩtuĩke kĩa athĩnjĩri Ngai. “Atĩrĩĩrĩ, mũndũ angĩamũrĩra MWATHANI mũgũnda ũrĩa agũrĩĩte we mwene-rĩ, thogora wa mũgũnda ũcio ũrĩtuagwo nĩ mũthĩnjĩri Ngai kũringana na mĩaka ĩrĩa ĩtigaire Mwaka wa Njookio ũrĩa ũrũmĩrĩire ũkinye. Mũndũ ũcio no nginya arĩhage thogora ũcio mũthenya o ro ũcio, nacio mbeeca icio irĩtuĩkaga cia MWATHANI. Mwaka wa Njookio wakinya-rĩ, mũgũnda ũcio nĩũgaacookerio mwene ũrĩa wawendeetie, kana njiarwa ciake. “Mathogora moothe marĩtuagwo mathimĩĩtwo na gĩthimi kĩrĩa kĩiguanĩirwo. “Atĩrĩĩrĩ, marigithaathi moothe ma nyamũ nĩ ma MWATHANI; tondũ ũcio-rĩ, mũndũ o wothe ndangĩhota kũmaamũrĩra MWATHANI marĩ igongoona rĩa kwĩyendera. Marigithaathi moothe ma ng'ombe, ng'ondu, na mbũri nĩ ma MWATHANI. No rĩĩrĩ, marigithaathi ma nyamũ iria irĩ mũgiro no makũũragwo nĩ eene mo na thogora ũrĩa ũtuĩtwo wongereirwo gĩcunjĩ kĩa mĩrongo ĩĩrĩ harĩ igana kĩa thogora ũcio. Eene mo mangĩaga gwĩka ũguo, marigithaathi macio no meendagĩrio andũ angĩ kũringana na thogora ũrĩa mũtue.  “Atĩrĩĩrĩ, mũndũ o na ũrĩkũ ndakeendagie kana akũũrage kĩndũ, kĩrĩ mũndũ kana nyamũ, o na kana mũgũnda, ũrĩa aamũrĩire MWATHANI na mwĩhĩtwa ũtangiugũkwo. Kĩndũ o gĩothe kĩamũrĩĩtwo na njĩra ĩyo nĩ kĩa MWATHANI tene na tene. O na mũndũ wamũrĩirwo MWATHANI na mwĩhĩtwa ũtangiugũkwo ndarĩkũũragwo; ũrĩa arĩĩkagwo no kũũragwo arĩũragagwo.  “Gĩcunjĩ gĩa ikũmi kĩa magetha moothe ma mũgũnda, marĩ ma mbegũ kana ma matunda, kĩrĩkoragwo kĩrĩ kĩa MWATHANI. Mũndũ ũrĩa ũrĩendaga gũkũũra gĩcunjĩ gĩake gĩa ikũmi no nginya arĩhage thogora ũrĩa gĩtuĩrĩirwo, agacooka akoongerera gĩcunjĩ kĩa mĩrongo ĩĩrĩ harĩ igana gĩa thogora ũcio. Na rĩĩrĩ, nyamũ o yothe ya gũkũmĩrithia thĩinĩ wa ndũũru cia ng'ombe, ng'ondu, na mbũri ĩrĩkoragwo ĩrĩ ya MWATHANI. Nyamũ o yothe ĩrĩa ĩrĩkoragwo ĩrĩ ya ikũmi rĩrĩa nyamũ icio iratarwo, ĩrĩtuĩkaga ya MWATHANI. Na rĩĩrĩ, mwene nyamũ icio ndakaabangage nyamũ icio na njĩra iria irĩtũmaga nyamũ o iria njũru ithuurwo, o na ndagakũũranagie nyamũ ĩyo na ĩngĩ. Angĩmĩkũũrania na ĩngĩ-rĩ, nyamũ icio cierĩ irĩtuĩkaga cia MWATHANI, na itirĩkũũragwo.” Macio nĩ mo maathani marĩa MWATHANI aaheire Musa kĩrĩmainĩ gĩa Sinai ma kũrũmagĩrĩrwo nĩ andũ a Isiraeli.