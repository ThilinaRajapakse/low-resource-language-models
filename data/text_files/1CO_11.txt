  Mwĩgerekanagiei na niĩ o ta ũrĩa niĩ ndĩgerekanagia na Kristũ. Kwĩhumbĩra mũtwe hĩndĩ ya kũhooya Nĩndamũgaathĩrĩria tondũ nĩmũndirikanaga hingo ciothe mũrũmĩĩtie ũrutani ũrĩa ndamũtigĩire. No rĩĩrĩ, nĩngwenda mũmenye atĩ Kristũ nĩ we mũtwe wa mũndũ mũrũme o wothe, naake mũndũ mũrũme nĩ we mũtwe wa mũtumia, naake Ngai nĩ we mũtwe wa Kristũ. Mũndũ mũrũme o wothe akĩhooya kana akĩratha maũndũ ehumbĩrĩĩte mũtwe nĩaconorithagia mũtwe wake. Naake mũtumia o wothe akĩhooya kana akĩratha maũndũ atahumbĩrĩĩte mũtwe wake, nĩaconorithagia mũtwe wake; ndarĩ na ũtiganu na mũtumia mwenje njuĩrĩ yothe. Angĩkorwo mũtumia ndekwĩhumbĩra mũtwe-rĩ, nĩakĩenjwo. No angĩkorwo kũrenga njuĩrĩ kana kwenjwo biũ nĩ ũndũ wa gũconorithia mũtumia-rĩ, nĩakĩĩhumbĩre mũtwe.  Mũndũ mũrũme ndaagĩrĩirwo nĩkwĩhumbĩra tondũ we nĩ mũhiano na riiri wa Ngai. No mũtumia nĩ riiri wa mũndũ mũrũme;  amu mũndũ mũrũme ndoombirwo kuuma harĩ mũtumia, no mũtumia oombirwo kuuma harĩ mũndũ mũrũme. Ningĩ mũndũ mũrũme ndoombirwo nĩ ũndũ wa mũtumia, no mũtumia oombirwo nĩ ũndũ wa mũndũ mũrũme. Kwoguo nĩkĩo mũtumia aagĩrĩirwo nĩkwĩyoha gĩtambaya mũtwe nĩ ũndũ wa araika. No rĩĩrĩ, ũtũũroinĩ witũ thĩinĩ wa Mwathani mũtumia ndangĩhota gũikara arĩ wiki, o naake mũndũ mũrũme ndangĩhota gũikara arĩ wiki. Tondũ o ta ũrĩa mũtumia aarutirwo harĩ mũndũ mũrũme, no taguo mũndũ mũrũme aciaragwo nĩ mũtumia, na indo ciothe ciumaga kũrĩ Ngai. Ta mwĩyũriei inyuene kana nĩ wega mũtumia kũhooya Ngai atehumbĩrĩĩte mũtwe. Githĩ mũtikũmenya kũringana na ũũndũire atĩ mũndũ mũrũme arĩ na njuĩrĩ nene nĩ ya kũmũconorithia? Na atĩ mũtumia arĩ na njuĩrĩ nene nĩ ũthaka wake? Tondũ njuĩrĩ ya mũtumia aheetwo ĩrĩ kĩndũ gĩa kwĩhumbĩra. Na kũngĩgĩa na mũndũ ũgũkararia ũhoro ũcio, nĩamenye atĩ ithuĩ o na kana makanitha ma Ngai tũtirĩ mũtugo ũngĩ tũngĩĩtĩkĩra. Irio cia Mwathani (Mat .-; Mar .-; Luk .-) Kũringana na ũhoro ũrĩa ũrũmĩrĩire haaha mũhuro, ndikũmũgaatha, tondũ ngwatanĩro cianyu cia mahooya handũ ha gũthondeka nĩgũthũũkia ithũũkagia. Wa mbere nĩ atĩ rĩrĩa mwacemania ta kanitha, ndĩraigua atĩ nĩmũkoragwo na njatũkano gatagatĩinĩ kaanyu; maũndũ mamwe marĩa ndĩraigua nĩndĩrameetĩkia. (No mũhaka kũgĩe na njatũkano gatagatĩinĩ kaanyu nĩguo arĩa meetĩkĩĩtie na ma mooneke.) Rĩrĩa mwacemania ti irio cia Mwathani mũrĩaga, tondũ hĩndĩ ĩrĩa mwaikara thĩ kũrĩa o mũndũ arĩaga irio iria ookire nacio, na kwoguo amwe magatigwo mahũũtiĩ rĩrĩa arĩa angĩ marĩĩtwo. Kaĩ mũtarĩ na mĩciĩ yanyu mũngĩhota kũrĩĩra na kũnyuĩra? Kana nĩkũnyarara mũnyararĩĩte kanitha wa Ngai na mũkeenda gũconora arĩa matarĩ na kĩndũ? Rĩu ngũmwĩra atĩa? Mũgwĩciiria nĩngũmũgaathĩrĩria? Aaca, ndingĩmũgaathĩrĩria nĩ ũndũ wa mũtugo ũcio! Amu ũhoro ũrĩa ndaamũkĩrire kuuma kwĩ Mwathani, nĩguo ndamũkinyĩirie atĩ: ũtukũ ũrĩa Mwathani Jesũ akunyanĩirwo, nĩoire mũgate, agĩcookeria Ngai ngaatho, akĩwenyũra akiuga atĩrĩ, “Ũyũ nĩ mwĩrĩ wakwa ũrĩa ũheanĩĩtwo nĩ ũndũ wanyu. Ĩkagaai ũũ nĩ geetha mũndirikanage.”  Nao marĩĩkia kũrĩa irio cia hwaĩinĩ agĩĩka o ta ũguo, akĩoya gĩkombe akiuga atĩrĩ, “Gĩkombe gĩĩkĩ nĩ kĩrĩĩkanĩro kĩerũ thĩinĩ wa thakame yakwa. Ĩkagaai ũũ hingo ciothe mũkĩnyua gĩkombe gĩĩkĩ nĩ geetha mũndirikanage.” Tondũ hingo ciothe rĩrĩa mũrĩrĩaga mũgate ũyũ, na mũkanyuĩra gĩkombe gĩĩkĩ, mũriumbũraga gĩkuũ kĩa Mwathani kinya hĩndĩ ĩrĩa agooka. Ũrĩa ũrĩaga mũgate wa Mwathani kana akanyuĩra gĩkombe gĩake ataagĩrĩire, eehagia mwĩrĩ na thakame ya Mwathani. Kwoguo no mũhaka mũndũ akaamba gwĩtuĩria mbere ya kũrĩa mũgate na kũnyuĩra gĩkombe. Tondũ mũndũ ũrĩa ũrĩaga mũgate, na akanyuĩra gĩkombe atekũmenya atĩ nĩ mwĩrĩ na thakame ya Mwathani, nĩetuagĩra we mwene. Kĩu nĩkĩo gĩtũmĩĩte andũ aingĩ gatagatĩinĩ kaanyu maage hinya na marũare, na amwe makue. Korwo no twambe twĩtuĩrie ithuĩ eene, tũtirĩ hĩndĩ tũngĩgaatuĩrwo nĩ Ngai. No rĩrĩa Mwathani atũciirithia nĩtũherithagio nĩguo tũtikaanatuĩrwo hamwe na thĩ. Kwoguo, aariũ na aarĩ a Ithe witũ, hĩndĩ ĩrĩa mwacemania kũrĩa irio cia Mwathani, etanagĩrĩraai. Angĩkorwo mũndũ nĩahũũtiĩ-rĩ, nĩarĩagĩre gwake mũciĩ nĩ geetha gũcemania kwanyu gũtikaanatũme mũtuĩrwo. Ha maũndũ macio mangĩ, nĩngaamathondeka ndooka.