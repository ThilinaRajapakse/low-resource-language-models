 Mĩario ya mũthia ya Joshua Atĩrĩĩrĩ, matukũ maingĩ nĩmaathirire MWATHANI aheete Aisiraeli thaayũ agagĩtũma maikare matekũhũũrana na thũ ciao ciothe iria ciamarigiicĩirie na mĩena yothe. Hĩndĩ ĩyo Joshua aarĩ mũkũrũ mũno. Kwoguo Joshua agĩgĩĩta Aisiraeli oothe, athuuri, atongoria, aciirithania, o na anyabaara a andũ akĩmeera atĩrĩ, “Rĩu nĩngũrire mũno. Inyuothe nĩmwĩyoneire na maitho maanyu maũndũ moothe marĩa MWATHANI Ngai wanyu eekĩĩte ndũũrĩrĩ ici ciothe nĩ ũndũ wanyu. MWATHANI Ngai wanyu nĩwe ũkoreetwo akĩmũhũũranĩra. Atĩrĩĩrĩ, nĩndĩmũgaĩire mabũrũri ma ndũũrĩrĩ iria itigarĩĩte, nĩguo mĩhĩrĩga yanyu ĩmegwatĩre matuĩke maayo, hamwe na mabũrũri moothe marĩa ndĩkĩĩtie gũtooria, kũrutia rũũĩ rwa Jorodani, rũrĩa rũrĩ na mwena wa irathĩro, nginya iriainĩ rĩa Mediteraneani, rĩrĩa rĩrĩ na mwena wa ithũĩro. MWATHANI Ngai wanyu nĩ we ũgaatũma ndũũrĩrĩ icio imweherere, o na acingate ciehere mbere yanyu. Naguo bũrũri wacio nĩmũkaawĩgwatĩra ũtuĩke wanyu, o ta ũrĩa MWATHANI Ngai wanyu aamwĩrĩire. Tondũ ũcio, athĩkagĩraai na mwĩkage maũndũ moothe marĩa maandĩkĩĩtwo ibukuinĩ rĩa Watho wa Musa. Mũtikaanage kũhingia ũndũ o na ũmwe wa Watho ũcio. Ningĩ mũtikaanagwatanĩre na ndũũrĩrĩ ici itigĩĩtwo gatagatĩinĩ kaanyu, mũtikaagwetage marĩĩtwa ma ngai ciacio, mũtikehĩtage na marĩĩtwa maacio, mũtigaathaathayagie ngai icio, o na kana mũciinamagĩrĩre. No rĩĩrĩ, ikaragaai mwĩhokeete MWATHANI Ngai wanyu o ta ũrĩa mũtũire mũmwĩhokeete nginyagia ũũmũũthĩ. Nĩ ũndũ-rĩ, MWATHANI nĩamũingatĩire ndũũrĩrĩ nene, na irĩ na hinya mũno, imweherere na hatirĩ mũndũ o na ũmwe ũrĩ wahota kũmwĩtiiria nginyagia ũũmũũthĩ.  Mũndũ wanyu ũmwe nĩahotaga kũingata andũ ngiri, nĩ ũndũ MWATHANI Ngai wanyu nĩwe ũkoragwo akĩmũhũũranĩra, o ta ũrĩa aamwĩrĩire. Tondũ ũcio, menyagĩrĩraai mũno ũhoro wa gũikaraga mwendeete MWATHANI Ngai wanyu. Nĩ ũndũ-rĩ, mũngĩaga gũtuĩka ehokeku, mũtoonyane na ndũũrĩrĩ ici itigarĩĩte thĩinĩ wanyu na mũhikanagie nacio, menyaai hatarĩ nganja atĩ MWATHANI Ngai wanyu ndagacooka kũingata ndũũrĩrĩ ici ciehere mbere yanyu. No rĩĩrĩ, igaatuĩka ũgwati kũrĩ inyui o ta mũtego, kana irima rĩa kũmũgwatia mũkagũa. Ningĩ ituĩke ta rũthanju rwa kũmũhũũraga mũgongo mũkaigua ruwo mũno, na ta mĩigua ya kũmũtũraga maitho. Igaatũũra imwĩkaga maũndũ macio o nginya hĩndĩ ĩrĩa inyuothe mũgaakorwo mwehereetio bũrũriinĩ ũyũ mwega ũrĩa MWATHANI Ngai wanyu amũheete. “Rĩu-rĩ, ihinda rĩakwa rĩa gũkua nĩrĩkinyu. Inyuothe nĩmũũĩ ngoroinĩ o na mĩoyoinĩ yanyu atĩ MWATHANI Ngai wanyu nĩamũheete maũndũ moothe meega marĩa aamwĩrĩire. Hatirĩ ũndũ o na ũmwe thĩinĩ wa maũndũ moothe marĩa aamwĩrĩĩte ũtahingĩĩtio. No rĩĩrĩ, o ta ũrĩa MWATHANI Ngai wanyu amũhingĩirie ciĩranĩro ciothe iria aamwĩrĩire, ũguo noguo akaamũreehithĩria maũndũ moothe mooru, o nginya amũniine mwehere bũrũri ũyũ mwega amũheete. Mũngĩaga kũmenyagĩrĩra kĩrĩĩkanĩro kĩrĩa MWATHANI Ngai wanyu amwathĩĩte mũmenyagĩrĩre, mũtungatagĩre o na kana mũthaathayagie ngai ingĩ, hĩndĩ ĩyo MWATHANI arĩraakara nĩ ũndũ wanyu amũherithie, na inyuothe mũthire narua mwehere bũrũriinĩ ũyũ mwega ũrĩa amũheete.”