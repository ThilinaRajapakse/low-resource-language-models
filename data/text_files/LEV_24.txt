 Kũmenyagĩrĩra mataawa (Tha .-) Ningĩ MWATHANI akĩĩra Musa atĩrĩ, “Atha andũ a Isiraeli makũreehagĩre maguta marĩa matheru mũno ma mĩtamaiyũ ma gwĩkagĩrwo mataawainĩ marĩa marĩ Hemainĩ ya gũtũnganwo, nĩguo maikarage maakanĩĩte hĩndĩ ciothe. Harũni nĩ we ũrĩmaakagia hwaĩinĩ o hwaĩinĩ, namo makaraara magĩakanaga o nginya rũũciinĩ, marĩ o hau mbere ya MWATHANI, mwena wa na nja wa mbathiya ya kũhakania ĩrĩa ĩcuurĩĩtio mbere ya Ithandũkũ rĩa Kĩrĩĩkanĩro rĩrĩa rĩrĩ Handũ Harĩa Hatheru Mũno. Watho ũyũ no nginya ũrĩrũmagĩrĩrwo hĩndĩ ciothe. Ningĩ Harũni nĩ we ũrĩmenyagĩrĩra mataawa macio mahangĩrĩĩtwo mũtĩinĩ wa kũhangĩrwo mataawa wa thahabu ĩrĩa therie mũno, na amaigage maakanĩĩte hĩndĩ ciothe o hau mbere ya MWATHANI. Mĩgate ĩrĩa ĩrutĩirwo MWATHANI  “Atĩrĩĩrĩ, oya kiro ikũmi na igĩrĩ cia mũtu, ũthondeke mĩgate ikũmi na ĩĩrĩ, ũcooke ũmĩare mĩhari ĩĩrĩ, o mũhari mĩgate ĩtandatũ, meethainĩ ĩrĩa ihumbĩrĩĩtwo na thahabu ĩrĩa therie mũno, ĩrĩa ĩrĩ hau mbere ya MWATHANI. Warĩĩkia gwĩka ũguo, wĩkĩre harĩ o mũhari ũbaani mwega mũno, naguo ũgĩtuĩke igongoona rĩrutĩirwo MWATHANI na ũndũ wa gũcinwo handũ ha mĩgate ĩyo. Mĩgate ĩyo ĩrĩigagwo mbere ya MWATHANI o Thabatũ yakinya, naguo ũndũ ũcio ũgĩtũũre wĩkagwo nĩ Aisiraeli nginya tene na tene.  Mĩgate ĩyo ĩrĩrigagia na Harũni na njiarwa ciake, nao marĩmĩrĩyagĩra handũ hatheru, tondũ nĩ gĩcunjĩ kĩmwe gĩtheru mũno kĩa magongoona marĩa marutĩirwo MWATHANI na ũndũ wa gũcinwo kĩrĩa kĩrĩrigagia na athĩnjĩri Ngai.” Ihera rĩa kĩhooto na rĩagĩrĩru -Na rĩĩrĩ, nĩkwarĩ na mũndũ ũmwe waciarĩĩtwo nĩ mũtumia Mũisiraeli, no ithe aarĩ Mũmisiri. Nyina eetagwo Shelomithu, mwarĩ wa Dibiri wa mũhĩrĩga wa Dani. Hĩndĩ ĩmwe, o kũu kambĩinĩ, mũndũ ũcio nĩmoogitanire na Mũisiraeli ũmwe. Rĩrĩa moogitanaga-rĩ, mũndũ ũcio nĩarumire MWATHANI, na kwoguo andũ makĩmũtwara kwĩ Musa. Nao makĩmũigĩra andũ a kũmũrangagĩra, magĩeterera MWATHANI amamenyithie ũrĩa mekũmwĩka. Naake MWATHANI akĩĩra Musa atĩrĩ, “Ruta mũndũ ũcio nja ya kambĩ, ũreke andũ oothe arĩa maraiguire akĩrumana maigĩrĩre mooko maao mũtweinĩ wake moonanie atĩ arĩ na mahĩtia, ũcooke ũreke mũingĩ wothe ũmũhũũre na mahiga nginya akue. Hĩndĩ ĩyo wĩre andũ a Isiraeli atĩrĩ, ‘Mũndũ o wothe ũrĩa ũrĩrumaga Ngai nĩ we mwene ũrĩcookagĩrĩrwo nĩ meehia maake, na no kũũragwo arĩũragagwo. Mũisiraeli o wothe, kana mũrũũrĩrĩ o wothe ũratũũra Isiraeli ũrĩa ũrĩrumaga MWATHANI arĩhũũragwo na mahiga nĩ mũingĩ wothe nginya agakua.’  “Mũndũ o wothe ũrĩa ũrĩũraganaga naake no kũũragwo arĩũragagwo. Mũndũ o wothe ũrĩa ũrĩũragaga nyamũ ya mũndũ ũngĩ arĩmũrĩhaga na ingĩ: muoyo ũriumaga muoyo. “Mũndũ o wothe ũrĩa ũrĩgeraga mũndũ ũrĩa ũngĩ ngero, o naake no yo arĩgeragwo.  Angĩkorwo nĩ ihĩndĩ amuunĩĩte, o naake akoinwo ihĩndĩ; akorwo nĩ riitho amũkũũrĩĩte, o naake agakũũrwo riitho; akorwo nĩ igego amũkũũrĩĩte, o naake agakũũrwo igego. Ngero o yothe ĩrĩa arĩkoragwo ageranĩĩte, o naake noyo arĩgeragwo. Mũndũ o wothe ũrĩa ũrĩũragaga nyamũ, arĩmĩrĩhaga na ĩngĩ, no ũrĩa ũrĩũragaga mũndũ nĩkũũragwo arĩũragagwo.  Watho ũyũ ũrĩrũmagĩrĩrwo nĩ inyuĩ inyuothe, o ũndũ ũmwe na andũ a ndũũrĩrĩ arĩa maratũũrania na inyuĩ, tondũ niĩ nĩ niĩ MWATHANI Ngai wanyu.” Naake Musa arĩĩkia kwĩra andũ a Isiraeli ũhoro ũcio, makĩruta mũndũ ũcio warumanĩĩte nja ya kambĩ, makĩmũhũũra na mahiga nginya agĩkua. Na njĩra ĩyo andũ a Isiraeli magĩkĩhingia ũrĩa MWATHANI aathĩĩte Musa.