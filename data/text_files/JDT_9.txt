 Ihooya rĩa Judithi Na rĩĩrĩ, Judithi akĩĩgũithia thĩ na ũthiũ, akĩĩitĩrĩria mũhu mũtwe, na akĩhumbũria nguo ya ikũnia ĩrĩa eehumbĩĩte. Na rĩĩrĩ, hĩndĩ ĩyo norĩo ũbaani wa hwaĩinĩ wacinagwo Jerusalemu thĩinĩ wa Hekaarũ ya Ngai. Judithi akĩhooya na mũgambo mũnene atĩrĩ:  “Mwathani, Ngai wa guuka Simeoni, ririkana ũrĩa waheire Simeoni rũhiũ nĩ geetha akarĩhĩrie harĩ ndũũrĩrĩ iria cianyiitĩĩte mwarĩ wa nyina Dina, ũrĩa warĩ mũirĩĩtu gathirange, na ikĩmũtarũrangĩra nguo ciake, ikĩmũthaahia; ikĩmũruta nguo ikĩmũtiga njaga na ikĩmũconorithia; igĩkoma naake na hinya ikĩmwagithia gĩtĩĩo, o na gũtuĩka wee nĩwakaananĩĩtie ũguo. Kĩu nĩkĩo gĩatũmire ũrekererie atongoria aao mooragwo, makĩũragĩrwo o gĩtandainĩ kĩu maakomeetie mũirĩĩtu ũcio na hinya. Nĩwamaniinire oothe kuuma ndungata, athamaki, o na anene marĩ itĩinĩ ciao. Nĩwarekire atumia aao makuuo, airĩĩtu aao manyiitwo mĩgwate, na indo ciao itahwo nĩ ciana cia andũ arĩa wendeete, arĩa maarĩ kĩyo gĩa gwĩka wendi waku, arĩa maaraakarĩĩtio nĩgũthaahio gwa thakame yao na magĩgũkaĩra ũmateithie. “Rĩu Ngai wakwa thikĩrĩria ihooya rĩakwa, o niĩ mũtumia wa ndigwa. Wee nĩwathondekire maũndũ ma tene, marĩa marĩ kuo rĩu na marĩa magooka. Nĩ we ũbangaga maũndũ moothe marĩa marekĩka rĩu, na marĩa magooka; ningĩ maũndũ marĩa ũbangĩĩte nĩmahingaga. Maũndũ marĩa ũkoragwo ũkĩenda meekwo makoragwo o ta meekĩkĩĩte. Nĩũmenyaga o mbere maũndũ moothe marĩa ũgwĩka, na matua marĩa ũgũtua. Rĩu andũ a Asiria marĩ na hinya gũkĩra ũrĩa marĩ maakorwo naguo; nĩmaretĩĩa nĩ ũndũ wa mbarathi ciao na acitwarithia, o na thigari ciao cia magũrũ. O merĩgagĩrĩra indo ciao cia mbaara; no matiũĩ atĩ wee Mwathani ũrĩ mũũthigari ũrĩa ũniinaga mbaara. Mwathani nĩrĩo rĩĩtwa rĩaku. Hũthĩra hinya waku ũrĩ na maraakara ũthũũkangie mbũtũ ĩyo yao ĩrĩ na hinya. Nĩ gũkorwo mataanyĩĩte gũthaahia kũndũ gwaku kũrĩa gũtheru, mathũũkie hema yaku kũrĩa riiri wa rĩĩtwa rĩaku ũhuurũkaga, na matinie hĩa cia kĩgongoona gĩaku na hiũ. Tarora mwĩgangaro na mwĩtĩĩo wao! Ikũrũkia marũrũ maaku kũrĩ o. Niĩ ndĩ o mũtumia wa ndigwa, no he hinya wa kũhingia mũbango wakwa. Hũthĩra wara wa kanua gaakwa ũmoorage oothe, ngombo na mũnene wayo, na mũnene na ndungata ciake. Haragania wĩtĩĩi wao na guoko kwa mũtumia. Amu hinya waku ndwĩhokaga ũingĩ na hinya wa mbũtũ cia mbaara, nĩ gũkorwo wee ũrĩ Ngai wa andũ arĩa enyiihia, nĩ we mũteithia wa arĩa ahinyĩrĩrie, mũtiirĩrĩri wa arĩa matarĩ na hinya, mũgitĩri wa arĩa atiganĩrie, na mũhonokia wa arĩa matarĩ na mwĩhoko. Rĩu kĩigue ihooya rĩakwa, wee Ngai wa guuka Simeoni, o Ngai ũrĩa Isiraeli mehokaga, Mwathi wa igũrũ na thĩ, mũũmbi wa njũũĩ ciothe na maria, na Mũthamaki wa ciũmbe ciothe. Igua ihooya rĩakwa na  ũhe rũrĩmĩ rũrĩ na wara wa gũtiihia na kũũraga arĩa mathondekeete meciiria mooru ũguo nĩ ũndũ wa kĩrĩĩkanĩro gĩaku, nĩ ũndũ wa Hekaarũ yaku nyamũre, nĩ ũndũ wa kĩrĩma gĩaku gĩa Zayuni, na nĩ ũndũ wa bũrũri ũrĩa ũheete ciana ciaku. Onia ndũũrĩrĩ ciothe na mĩhĩrĩga yothe atĩ wee nĩ we Ngai mwene hinya na kĩhoti oothe, na atĩ no wee wiki mũgitĩri wa rũũrĩrĩ rwa Isiraeli!”