Gũtaarĩria Ibuku rĩa Ũũgĩ wa Jesũ mũrũ wa Siraki, nĩrĩĩtagwo o na Ekelesiasitiku. Ibuku rĩĩrĩ rĩambire kwandĩkwo na rũthiomi rwa Kĩhibirania nĩ mũndũ wetagwo Jesũ, (kana Joshua), rĩgĩcooka gũtaũrwo thĩinĩ wa rũthiomi rwa Kĩngiriki nĩ mũcũkũrũwe. Ibuku rĩĩrĩ rĩhũthĩrĩĩte maũndũ ma ũũgĩ wa kĩndũire wa Ayahudi na rĩkaarĩrĩria ũhoro wa Ayahudi na ũndũ wa kuonania atĩ Ngai nĩaheire andũ acio ũũgĩ ũrĩa wa ma. Nĩrĩheanĩĩte maũndũ maingĩ megiĩ ndini, mĩtugo na maũndũ mangĩ ma gwĩkwo. Maita mamwe na mamwe rĩaragia na njĩra ndaihu na maita marĩa mangĩ rĩkahũthĩra thimo. Maũndũ marĩa marĩ ibukuinĩ rĩĩrĩ Gĩtongoria Kũgaathĩrĩria Ũũgĩ (gĩcigo kĩa mbere) .--. a. Wĩra, mũcaara na ũtaari wa kũrũmĩrĩrwo .--. b. Ũũgĩ wa Ngai na macookio ma andũ .--. Kũgaathĩrĩria Ũũgĩ (gĩcigo gĩa keerĩ) .--. a. Ũũgĩ na mĩtugo mĩega .--. b. Ũũgĩ wa Ngai, wĩra wa mũndũ wa gũthaathaiya Ngai .--. c. Riiri wa Ngai thĩinĩ wa indo iria oombire .--. d. Kũgaathĩrĩria akũrũ aitũ .--. Gũtiriha .--. Gĩtongoria Mabuku ma Watho wa Musa, anabii, na mabuku marĩa mangĩ ma Maandĩko Matheru nĩmaatũtigĩire ũrutani mũingĩ. Nĩtũbataire gũcookeria Isiraeli ngaatho nĩ ũndũ wa ũrutani na ũũgĩ wamo. No rĩĩrĩ, andũ arĩa mathoomaga mabuku macio matiagĩrĩirwo nĩkũiganĩra no kũmathooma meegĩĩre na ũũgĩ. Ta andũ meendeete ũũgĩ, nĩmabataire gũteithĩrĩria andũ arĩa angĩ. Mangĩmateithĩrĩria na kũrutana o na kwandĩka. Guuka ũrĩa wetagwo Jesũ nĩerutĩĩte athoome mabuku ma Watho wa Musa, Anabii o na mabuku marĩa mangĩ ma maithe maitũ. Arĩĩkia kwĩnyiitĩra ũũgĩ mũingĩ nĩatuire atĩ o naake nĩekwandĩka ibuku rĩkoniĩ ũrutani na ũũgĩ. Eekire ũguo nĩ geetha agayane ũũgĩ wake na andũ arĩa meendeete gũthooma. Mathooma ibuku rĩu rĩake nĩmekũhota gũtũũra wega makĩria marũmagĩrĩra Watho wa Musa.Ndĩrakĩmũũria mũthoome ibuku rĩĩrĩ wega mũhingũrĩĩte ngoro. Kũrĩa ingĩkorwo itarugũrĩĩte wega, o na thuutha wa kwĩhihinyania mũno, ndamũũria mũndekere. Nĩ gũkorwo maũndũ marĩa maandĩkirwo na rũthiomi rwa Kĩhibirania kĩambĩrĩriainĩ matiringanaga mũgambo kwa mũgambo rĩrĩa marataũrwo na rũthiomi rũngĩ. Na rĩĩrĩ, ũndũ ũyũ nĩ wa ma to ũndũ wa ibuku rĩĩrĩ rĩo rĩene, no o na nĩ ũndũ wa mabuku ma Watho, Anabii na mabuku marĩa mangĩ. Maandĩko ma gũtaũrwo matiringanaga biũ na marĩa maandĩkirwo na rũthiomi rwa ũrĩa wamaandĩkire rĩa mbere. Ndookire Misiri mwaka wa mĩrongo ĩtatũ na ĩnaana wa wathani wa mũthamaki Eueregete, ngĩikara kuo gwa ihinda. Ndĩ kuo nĩndagĩire na mweke wa gũthooma wega. Na niĩ ngĩkĩigua ndaagĩa na ũringĩrĩria wa gũtaũra ibuku rĩĩrĩ rĩrũmĩrĩire. Ndatuire ndũmĩre ũũgĩ na ũhoti wakwa wothe ndĩrĩrĩĩkie na ndĩrĩheane kũrĩ andũ arĩa matũũraga mabũrũriinĩ mageni arĩa meendaga gũthooma na arĩa merutanagĩria gũtũũra marũmagĩrĩra Watho wa Musa.