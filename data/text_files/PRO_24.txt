 -- Ndũkaanaiguĩre andũ arĩa ooru ũiru, kana ũtume ũraata nao. Amu o meciiragia ũhoro wa haaro, maaragia o ndeto cia kũiguithia mũndũ ũũru. -- Mĩciĩ yakagwo na njĩra ya ũũgĩ, ũmenyo nĩguo ũtũmaga ĩtũũre ĩhandĩĩte. Ũũgĩ ũtũmaga nyũmba ciyũrio indo cia bata, indo ciothe iria njega cigakĩiyũrio kuo. -- Ũũgĩ wĩ mbere ya hinya, nakuo kũgĩa na ũũgĩ kwĩ bata gũkĩra kũgĩa na hinya. Thuuthuuria maũndũ maaku wega ũtarĩ ũrathiĩ mbaarainĩ, ũtaaro mwega wahota gũtũma ũhootane. -- Maũndũ ma ũũgĩ nĩ hinya mũno kĩrimũ gĩkĩmamenya, gĩtitumũraga kanua rĩrĩa maũndũ ma bata mekwario. -- Mũndũ ũthugundaga gwĩka ũũru, arĩĩtagwo mũndũ wa haaro. Irimũ ithugundaga o maũndũ ma meehia, na andũ nĩmathũire mũndũ wa kĩnyũrũri. -- Angĩkorwo ndũngĩtiirĩrĩria hĩndĩ ya mathĩĩna gũtirĩ nganja wĩ mũhũthũ. -- Tuĩka wa gũteithũra arĩa maratwarwo gĩkuũinĩ; arĩa marathiĩ kũũragwo hatarĩ gĩtũmi tuĩka wa kũmahonokia. Wahota kuuga atĩ ũcio ti ũhoro waku, ĩndĩ Ngai nĩoĩ, na nĩ we ũthuuthuuragia meciiria maaku. Aikaraga agitĩire muoyo waku, na nĩoĩ ũguo, naake akaahe mũndũ mũcaara kũringana na ũrĩa eekaga. -- Mwana wakwa, rĩaga ũũkĩ, amu nĩũrĩ cama. O ta ũrĩa mũruru wa maguainĩ wĩ mũrĩo wĩ rũrĩmĩinĩ rwaku, kĩmenye na ma atĩ ũguo noguo ũũgĩ ũtariĩ harĩ ngoro yaku. Wĩnyiitĩre ũũgĩ na mũtũũrĩre waku wa thuutha nĩ ũkaagacĩra. Ndũgaatuĩke mũndũ mwaganu wa kuohagĩria andũ arĩa athingu kana ũtuĩke wa gũtharĩkĩra mĩciĩ yao. Nĩ amu mũndũ mũthingu o na angĩgũa maita mũgwanja, agũaga o agĩũkagĩra; ĩndĩ ũrĩa mwaganu agũithagio na mũnduru nĩ waganu wake na ndookagĩra. -- Ndũkaanakene rĩrĩa thũ yaku yona thĩĩna, ningĩ ndũkaanacanjamũke ngoro rĩrĩa yarũndwo. Nĩ ũndũ MWATHANI ndakenagio nĩ ũndũ ta ũcio; amu ahota kwĩricũkwo eeherie maraakara maake harĩ thũ ĩyo. -- Tiga gwakanagwo nĩ ngoro nĩ ũndũ wa andũ arĩa ooru, na ndũkaanaigue ũũru nĩ ũndũ wa acio aaganu. Nĩ gũkorwo mũndũ ũrĩa mũũru ndarĩ ũndũ mwega eetereire thuuthainĩ, na nĩkũniinwo aniinagwo. -- Mwana wakwa, tĩĩaga MWATHANI, o na mũthamaki wa gũũkũ thĩ; ndũkaananyiitanĩre na andũ arĩa meendaga kũmakararia. Amu-rĩ, andũ ta acio maniinagwo o narua, ningĩ-rĩ, nũũ ũngĩhota kũmenya iherithia rĩrĩa MWATHANI Ngai kana mũthamaki wa gũũkũ thĩ angĩmareehithĩria? Thimo ingĩ O na thimo ici irũmĩrĩire ciarĩĩtio no andũ oogĩ. Gũthuutũkania ciirainĩ-rĩ, ti ũndũ mwega. Mũndũ ũrĩa ũtuaga ũrĩa mwaganu mwega, nĩkũrumwo arumagwo na agathũũrwo nĩ andũ oothe. Ũrĩa ũherithagia mũndũ ũrĩa mwaganu nĩagaacagĩra, ningĩ andũ nĩmamũraathimaga.  Icookia rĩa kwĩhokeka rĩonanagia wendo mũnene.  Amba ũthagathage indo ciothe cia mwako wothe, warĩĩkia gwĩka ũguo no ũgĩake nyũmba yaku.  Ndũkaanaigĩrĩre mũndũ ũrĩa ũngĩ kĩgeenyo, o na kana warie maheeni igũrũ rĩake. Menya gũkaanoiga, “Njĩka na njĩka ndĩrĩ marũrũ, mũndũ ũcio ngũmwĩka o ta ũguo anjĩkĩĩte.”  Ndĩragereire mũgũndainĩ wa mũndũ kĩgũũta na kĩrimũ o na ndĩragerera mũgũndainĩ wake wa mĩthabibũ, ndĩrona yothe ĩramereete mĩigua, o na ĩkaiyũrwo nĩ ria, na ningĩ rũirigo rwayo rwa mahiga rũkamomoka. Ndĩraũbaara mũno na ndĩrecũũrania ũhoro ũcio na ndĩreruta ũndũ.  Ũngĩenda gũkoma-rĩ, koma, o na ũngĩenda gũkumbatanĩria mooko ũhurũke, ĩka guo. No ũrĩkorererwo nĩ ũthĩĩni ta mũici, naguo wagi ũgũtharĩkĩre o ta arĩ mũndũ ũgwete mĩguĩ.