  Kuuma kũrĩ ithuĩ Paũlũ na Timotheo, ndungata cia Kristũ Jesũ: Kũrĩ andũ oothe a Ngai arĩa me Filipi arĩa me thĩinĩ wa Kristũ Jesũ, o hamwe na arori a kanitha na ateithĩrĩria aao: Wega na thaayũ wa Ngai Ithe witũ o na wa Mwathani Jesũ Kristũ irogĩa na inyuĩ. Paũlũ kũhoera Afilipi Nĩnjookagĩria Ngai wakwa ngaatho hingo ciothe rĩrĩa ndeciiria ũhoro wanyu; hingo ciothe rĩrĩa ngũmũhoera, nĩhooyaga ndĩ na gĩkeno, nĩ ũndũ wa ũrĩa mwetĩkĩrire kũnyiitanĩra na niĩ ũhoro ũyũ mwega kuuma o kĩambĩrĩria kinya ũũmũũthĩ. Niĩ ndĩ na ma atĩ Ngai ũrĩa wambĩrĩirie wĩra ũcio mwega thĩinĩ wanyu nĩegũthiĩ na mbere naguo o kinya ũkaarĩĩka mũthenya ũcio wa Kristũ Jesũ. Mũkoragwo mwĩ ngoroinĩ yakwa hingo ciothe! Na kwoguo nĩnjagĩrĩirwo nĩkũmwĩciiragia ũguo inyuothe. Nĩ amu o na rĩu ndĩ gũũkũ njeera, kana o na rĩrĩa ndaarĩ na mweke wa kũgitĩra ũhoro ũyũ mwega o na kũwĩkĩra hinya, nĩmwetĩkĩrire kũnyiitanĩra na niĩ wegainĩ waguo. Ngai nĩ mũira wakwa atĩ ndĩraaria ma rĩrĩa nguuga atĩ kũmwĩciiria kũrĩa ndĩmwĩciiragia nakuo kuumanaga na tha iria i na Kristũ Jesũ we mwene. Ndĩrahooya atĩ wendo wanyu ũthiage na mbere o ũkĩingĩhaga, hamwe na ũmenyo na gũkũũrana maũndũ wega, nĩ geetha mũhotage gũkũũrana kĩndũ kĩrĩa kĩega biũ. Na mũtũũre mũrĩ atheru na mũtarĩ na ũcuuke o nginya mũthenya ũcio wa Kristũ. Nayo mĩtũũrĩre yanyu ĩgĩtũũre ĩiyũrĩĩtwo nĩ maciaro ma ũthingu marĩa maheanagwo nĩ Jesũ Kristũ o we wiki, nĩ geetha Ngai akumagio na agoocagwo. Gũtũũra muoyo nĩkuo Kristũ Aariũ na aarĩ a Ithe witũ, nĩngwenda mũmenye atĩ maũndũ marĩa njĩkĩĩtwo ti itherũ nĩmateithĩrĩirie gũtũma ũhoro ũrĩa mwega ũthiĩ na mbere.  Nĩ ũndũ ũcio, arangĩri a mũciĩ wa mũthamaki o hamwe na andũ arĩa angĩ oothe gũũkũ nĩmamenyeete wega atĩ njikĩĩtio njeera nĩ ũndũ wa Kristũ. Nĩ ũndũ ũcio gũkorwo niĩ ndĩ njeera nĩgũtũmĩĩte aariũ na aarĩ a Ithe witũ mehoke Mwathani mũno, na kwoguo nĩmarathiĩ na mbere kũhunjia ndũmĩrĩri#. Ndũmĩrĩri: Maandĩko mamwe moigaga “ndũmĩrĩri ya Ngai.” matarĩ na guoya. Nĩ ma andũ amwe mahunjagia ũhoro wa Kristũ me na ũiru na ngarari, no angĩ maũhunjagia na ngoro njega. Acio maũhunjagia na ngoro njega maũhunjagia me na wendo, makĩmenyaga atĩ njikĩĩtio gũũkũ njeera nĩ ũndũ nĩngitagĩra Ũhoro ũrĩa Mwega. Arĩa nao maũhunjagia na ũiru na ngarari matihunjagia Kristũ na ngoro theru, no mamũhunjagia me na kwĩyenda; meciiragia atĩ meeka ũguo nĩmegũtũma thĩĩnio mũno rĩu ndĩ gũũkũ njeera. Ũcio ti ũndũ kũrĩ niĩ! Angĩkorwo Kristũ ekũhunjio o ro na njĩra ĩrĩa kũngĩhoteka-rĩ, niĩ nĩngũkena o na angĩkorwo nĩ njĩra ĩrĩa yagĩrĩire kana ĩrĩa ĩtaagĩrĩire. Ngũthiĩ na mbere na gũkena nĩ tondũ nĩnjũũĩ atĩ ngũrekererio nĩ ũndũ wa mahooya maanyu o hamwe na ũteithio ũrĩa uumaga Rohoinĩ wa Jesũ Kristũ. Wendi wakwa na mwĩhoko wakwa nĩ atĩ niĩ ndikaanaconoke nĩ ũndũ o na ũrĩkũ, no njaragie ndĩ na ũũmĩrĩru hingo ciothe na makĩria rĩu nĩ geetha o na ndĩ gũũkũ njeera mwĩrĩ wakwa ũgoocithagie Kristũ rĩu ndĩ muoyo o na kana nguĩte. Nĩ amu harĩ niĩ, gũtũũra muoyo nĩkuo Kristũ, na gũkua nĩ uumithio. No angĩkorwo gũikara muoyo gwakwa nĩgũgũtũma ngĩe na maciaro meega-rĩ, rĩu ndikĩũĩ na ma ngũgĩthuura kĩĩ, tondũ maũndũ macio meerĩ nĩmaranguucanĩria. Njiguaga ngĩenda mũno gũkua nĩguo thiĩ ngahuurũke hamwe na Kristũ tondũ ũguo nĩguo wega mũno makĩria, no gũikara gwakwa muoyo nĩ ũndũ wanyu kwĩ na bata mũno makĩria. Ndĩ na ma ngiuga ũhoro ũcio, na kwoguo nĩnjũũĩ atĩ nĩngũtũũra muoyo. Ngũtũũrania hamwe na inyuĩ inyuothe nĩguo ndũme mũthiage na mbere na mũgĩage na gĩkeno nĩ ũndũ wa gwĩtĩkia nĩ geetha rĩrĩa ngakorwo na inyuĩ rĩngĩ mũgaakorwo na gĩtũmi gĩa gwĩtĩĩa makĩria nĩ ũndũ wakwa mwĩ thĩinĩ wa Jesũ Kristũ. Rĩu-rĩ, ũndũ ũrĩa wĩ na bata mũno nĩmũikarage kũringana na Ũhoro ũrĩa Mwega wa Kristũ, nĩ geetha o na angĩkorwo nĩngũũka kũmuona o na kana njage gũũka, njiguage ũhoro wanyu atĩ nĩmũrũũgamĩĩte wega, mwĩ na ũndũ ũmwe mũrenda gwĩka mũrĩ na meciiria mamwe mũkĩrũagĩrĩra wĩtĩkio wa ũhoro ũrĩa mwega mũnyiitaine hamwe mũtegwĩtigĩra thũ cianyu. Koragwoi hingo ciothe mwĩ na ũũmĩrĩru, naguo ũndũ ũcio nĩũrĩonagia thũ cianyu atĩ itikaahootana, no inyuĩ nĩmũkaahootana nĩ tondũ nĩ Ngai ũmũheaga ũhootani. Nĩ amu nĩmũtũũgĩrĩĩtio mũgeetĩkĩrio mũtungatagĩre Kristũ na njĩra ya kũmwĩtĩkia o hamwe na gũthĩĩnio nĩ ũndũ wake.  Rĩu kĩnyiitanĩreei na niĩ tũrũe mbaara ĩyo ndĩramwĩra, no yo ĩrĩa muonire ngĩrũa, na no yo mũraigua atĩ nĩndĩrarũa o na rĩu.