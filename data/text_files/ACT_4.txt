 Petero na Johana gũtwarwo mbere ya kĩama Na rĩrĩa Petero na Johana maaragĩria andũ acio, athĩnjĩri Ngai#. Athĩnjĩri Ngai: Maandĩko mamwe moigaga; athĩnjĩri Ngai arĩa anene., na mũnene wa arangĩri a Hekaarũ, na Asadukai makĩmakora. Nao makĩraakara mũno maigua atũmwo acio makĩruta andũ makiugaga atĩ Jesũ nĩariũkĩĩte, naguo ũndũ ũcio ũgakĩonania atĩ arĩa akuũ o nao nĩmakaariũka. Magĩkĩmanyiita, makĩmahingĩra korokoroinĩ atĩ nĩguo meeterere gũkĩe tondũ kwarĩ hwaĩinĩ. No rĩĩrĩ, andũ aingĩ arĩa maiguĩte ũhoro magĩĩtĩkia; nao arũme makĩongerereka makĩhinga ta ngiri ithaano (,). Na rĩĩrĩ, kwarooka gũkĩa, atongoria aao na athuuri a kĩama, na arutani a Watho makĩũngana kũu Jerusalemu. Hamwe nao nĩhaarĩ na Anasi Mũthĩnjĩri Ngai Ũrĩa Mũnene, Kaiafa, Johana, Alekisanda, na andũ oothe a mũhĩrĩga wa Mũthĩnjĩri Ngai Ũrĩa Mũnene. Makĩreehe Petero na Johana mbere yao, makĩmooria atĩrĩ, “Mũrahonanirie na hinya ũrĩkũ kana na rĩĩtwa rĩa ũ?” Naake Petero aiyũrĩĩtwo nĩ Roho Mũtheru akĩmeera atĩrĩ, “Atongoria aya a andũ na athuuri a kĩama, ũũmũũthĩ tũraciirithio tondũ wa ũndũ ũcio mwega tũreekire wa kũhonia kĩonje, tũgakĩũrio mũndũ ũcio arahonirio atĩa. Inyuĩ o na andũ oothe a Isiraeli ngũmwĩra atĩrĩ, mũndũ ũyũ arũũgamĩĩte haaha mbere yanyu e mũhonu nĩ ũndũ wa rĩĩtwa rĩa Jesũ Kristũ wa Nazarethi, ũrĩa inyuĩ mwambire, naake Ngai akĩmũriũkia kuuma kũrĩ arĩa akuũ.  Ũcio nĩ we ihiga rĩrĩa inyuĩ aaki mwaregire na nĩ we ũtuĩkĩĩte ihiga rĩrĩa rĩ bata gũkĩra marĩa mangĩ moothe mũthingiinĩ o ta ũrĩa maandĩko moigĩĩte. Na rĩĩrĩ, ũhonokio ndũngĩoneka na ũndũ wa mũndũ ũngĩ, amu gũtirĩ mũndũ ũngĩ waheanirwo ũngĩhota gũtũhonokia.” Nao athuuri a kĩama makĩgega mũno moona ũũmĩrĩru wa Petero na Johana. Ningĩ maamenya atĩ maarĩ andũ o ro ũguo na matiarĩ athoomu. Magĩkĩmenya atĩ nĩmaatũũranĩĩtie na Jesũ. No moona mũndũ ũcio wahoneetio arũngiĩ hakuhĩ na Petero na Johana, makĩaga ũndũ mangiuga. Kwoguo makĩĩrwo moime kĩamainĩ, nao athuuri magĩcookania ndundu makĩũrania o eene atĩrĩ, “Andũ aya tũkũmeeka atĩa? Andũ oothe a Jerusalemu nĩmooĩ atĩ kĩama kĩnene nĩkĩringĩĩtwo nĩ o, na tũtingĩhota gũkaana. No nĩ geetha ũhoro ũyũ ndũgaatambe makĩria gatagatĩinĩ ka andũ-rĩ, rekeei tũmakaanie matigaacooke o rĩ o rĩ kwarĩria mũndũ o na ũmwe ũhoro wa rĩĩtwa rĩu rĩa Jesũ.” Magĩkĩmeeta kĩamainĩ makĩmeera matigaacooke kwaria kana kũrutana ũndũ na rĩĩtwa rĩa Jesũ. No Petero na Johana magĩcookia atĩrĩ, “Nĩ inyuĩ mũgũtua kana nĩ wega maithoinĩ ma Ngai kũmwathĩkĩra inyuĩ gũkĩra gwathĩkĩra Ngai, amu ithuĩ no mũhaka tũthiĩ na mbere kwaria ũhoro ũrĩa tuoneete na tũiguĩte.” Thuutha wa kũmakaania na hinya, athuuri acio makĩĩra Petero na Johana mathiĩ, amu nĩmaagire njĩra ya kũmaherithia nayo nĩ ũndũ wa gwĩtigĩra andũ, nĩ ũndũ andũ oothe nĩmaagoocaga Ngai nĩ ũndũ wa ũndũ ũcio wekĩĩtwo. Mũndũ ũcio wahonirio na njĩra ya kĩama aarĩ na makĩria ma mĩaka mĩrongo ĩna. Eetĩkia kũhooya maheeo ũũmĩrĩru Rĩrĩa Petero na Johana maarekereirio, magĩthiĩ kũrĩ andũ arĩa meetĩkĩĩtie makĩmamenyithia ũrĩa athĩnjĩri Ngai arĩa anene na athuuri a kĩama maameerĩĩte.  Nao andũ acio meetĩkĩĩtie maigua ũhoro ũcio, makĩhooya Ngai me na ngoro ĩmwe makiuga atĩrĩ, “Mwathani mũnene, wee nĩ we wombire igũrũ na thĩ, na iria o na indo ciothe iria irĩ kuo!  Nĩwe waheire ithe witũ Daudi ciugo cia kwaria. Aarĩ ndungata yaku#. Ndungata yaku: Kana; mwana waku. na aathĩĩtwo nĩ Roho Mũtheru nĩoigire atĩrĩ, ‘Nĩkĩ gĩatũmire andũ a Ndũũrĩrĩ mang'ũrĩke mũno; Nĩkĩ gĩatũmire andũ meeciirie maũndũ ma tũhũ? Athamaki a gũũkũ thĩ nĩmehotoreete na aathani magacemania, maregane na Mwathani na mahũũrane na Mesia wake.’  Amu ti itherũ Herode na Ponitio Pilato, hamwe na andũ a Ndũũrĩrĩ, o na andũ nĩmoonganire itũũrainĩ rĩĩrĩ mahũũrane na Jesũ ndungata yaku ĩrĩa theru, o ĩrĩa wee waitĩrĩirie maguta. Meekire ũguo nĩ geetha mahingie maũndũ marĩa moothe watanyĩĩte gwĩka na hinya waku kuuma o kĩambĩrĩria. Rĩu Mwathani rora wone ũrĩa maratũmakia, ũtũhotithie ithuĩ ndungata ciaku kwaragia ũhoro waku twĩ na ũũmĩrĩru. Tambũrũkia guoko gwaku ũhonanie, wonanie maũndũ ma kũgegania na ũringe ciama na hinya wa rĩĩtwa rĩa ndungata yaku theru Jesũ.” Na rĩĩrĩ, marĩĩkia kũhooya, hau maagomanĩĩte hakĩgĩa gĩthingithia, nao andũ oothe makĩiyũrwo nĩ Roho Mũtheru, makĩaria ũhoro wa Ngai moomĩrĩirie mũno. Eetĩkia kũhũthĩra indo ciao hamwe  Hĩndĩ ĩyo arĩa meetĩkĩĩtie maarĩ na ngoro ĩmwe na muorooto o ũmwe, na gũtirĩ mũndũ woigaga atĩ kĩndũ gĩake o na kĩrĩkũ nĩ gĩake we mwene. Maahũthĩraga indo ciao ciothe hamwe. Nao atũmwo magakĩheanaga ũira wa kũriũka kwa Mwathani Jesũ me na hinya mũingĩ, naake Ngai akamoongagĩrĩra iraathimo nyingĩ oothe. Gũtirĩ mũndũ warĩ mũthĩĩni gatagatĩinĩ kaao, tondũ arĩa maarĩ na mĩgũnda na nyũmba nĩmaaciendagia, na kĩrĩa kĩonekaga gĩgatwarwo harĩ atũmwo; o mũndũ aagayagĩrwo kũringana na mabata maake. Naake mũndũ wetagwo Josefu, ũrĩa atũmwo maatuĩte Baranaba (ũguo nĩkuuga, “Mwana wa kũũmanĩrĩria”), Mũlawii waciarĩirwo itũũra rĩa Kuporo, akĩendia mũgũnda wake, akĩoya mbeeca iria woimire agĩcinengera atũmwo.