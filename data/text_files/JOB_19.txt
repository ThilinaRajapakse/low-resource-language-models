 Mĩario ya Ayubu Ayubu agĩcookia atĩrĩ, “Mũgũtũũra mũũnyamaaragia nginya rĩ? Mũgũtũũra mũũhũũraga na ciugo nginya rĩ? Nĩ maita maingĩ mũkoreetwo mũkĩnjinũra; kaĩ mũtangĩconoka nĩ ũguo mũũnumĩĩte? O na akorwo nĩnjĩhĩĩtie-rĩ, ũndũ ũcio ũramũtuura nĩkĩ? Mũreyona ta mũrĩ eega kũngĩra, na mũkoona ta hĩtĩĩtie nĩ ũrĩa nyamaarĩkĩĩte. Kaĩ mũtaroona atĩ nĩ Ngai ũrahinyĩrĩria, na atĩ nĩ mũtego anjigĩire nĩguo anyiite? Ndateta nĩ ũndũ wa ũguo ahinyĩrĩirie-rĩ, gũtirĩ mũndũ ũrathikĩrĩria; ndĩrakayũrũrũka, no ndiroona kĩhooto gĩkĩrũmĩrĩrwo. Ngai ahingĩĩte njĩra yakwa ũguo atĩ ndingĩhota kũhungura. Nĩekĩrĩĩte njĩra yakwa nduma. Nĩandunyĩĩte ũtonga wakwa wothe, na agaathũũkĩria ngumo yakwa. Arahũũra na mĩena yothe, akamunya kĩĩrĩgĩrĩro gĩakwa, akandiganĩria hinyĩrĩrĩke, ngue. Anjitũrũrĩire maraakara maake, na akandua ta thũ yake. Andũmĩire thigari citharĩkĩre, nacio nĩcienjeete mĩtaro, na igathiũrũrũkĩria nyũmba yakwa.  “Nĩatũmĩĩte andũ a mũciĩ wakwa mandiganĩrie, na agatũma arĩa oothe manjũũĩ mandaihĩrĩrie. Andũ aitũ na araata aakwa nĩmandiganĩirie. Ageni arĩa marookaga gwakwa nĩmariganĩirwo nĩ niĩ; ndungata ciakwa cia andũ a nja iranyona ta mũrũũrĩrĩ; nduĩkĩĩte ta mũndũ itarĩ ciona. Ingĩĩta ĩmwe ya ndungata ciakwa, ndĩngĩnjĩtĩka; nĩkũmũthaitha ndĩmĩthaithaga ĩndeithie. Mũtumia wakwa ndaroomĩrĩria mĩheehũ yakwa, na aariũ a maitũ matiranguhĩrĩria. O na ciana nĩcimeneete; ndarũũgama no gũũthekerera irathekerera. Araata aakwa oothe arĩa a bata maranyona magethithimũkwo; andũ arĩa ndĩrendeete mũno nĩmangarũrũkĩĩte. Rĩu ndigĩĩtwo o mahĩndĩ matheri; no gũkua itakuĩte.  “Araata aakwa, njiguĩraai tha; njiguĩraai tha, amu Ngai angũthĩĩte akaanũnda. Mũragĩthiĩ o na mbere kũũnyariira ta ũguo Ngai areeka nĩkĩ? Kaĩ mũtangĩiganwo nĩ ũguo mũũnyariirĩĩte?  “No nyende ciugo ciakwa ciandĩkwo! No nyende ciandĩkwo ibukuinĩ iririkanagwo! No nyende ikarwo mahigainĩ igũrũ na karamu ga cuuma, itũũre tene na tene. Nĩnjũũĩ atĩ Mũngũũri arĩ muoyo, na mũthiainĩ nĩakaarũũgama kũnjarĩrĩria. O na ikonde ciakwa ciarĩĩo nĩ mũrimũ ũguo, nĩngoona Ngai ndĩ o mwĩrĩinĩ ũyũ. Ngaamuona na maitho maakwa kĩũmbe; ngaamuona arĩ mwena wakwa. No rĩĩrĩ, nĩndĩroorwo nĩ hinya. Araata aakwa, mũthugundĩĩte mũbango wa kũndũithia na kũũnyamaaria mũkiugaga atĩ, nĩ niĩ mwene ndereehereire ũndũ ũyũ. No rĩĩrĩ, mwĩtigĩreei rũhiũ rwa njora, rũrĩa rũreehithagia maraakara ma Ngai harĩ arĩa meehagia, nĩ geetha mũmenye atĩ kũrĩ mũndũ ũtuanagĩra.”