 Ithandũkũ rĩa Kĩrĩĩkanĩro kũrutwo Kiriathu Jearimu (Sam .-) Na rĩĩrĩ, mũthamaki Daudi agĩcookania ndundu na anene oothe a thigari ngiri, o na a thigari igana. Naake akĩĩra Aisiraeli oothe arĩa moonganĩĩte kũu atĩrĩ, “Mũngĩkorwo nĩmũkuona kwagĩrĩire, naguo ũndũ ũcio ũkorwo nĩ wendi wa MWATHANI Ngai witũ-rĩ, nĩtũrekiei arekio mathiĩ kũrĩ andũ arĩa angĩ aitũ, o na kũrĩ athĩnjĩri Ngai na Alawii arĩa marĩ matũũrainĩ maao, mameere mooke meturanĩre na ithuĩ. Hĩndĩ ĩyo tũkĩgĩĩre Ithandũkũ rĩa Ngai rĩa Kĩrĩĩkanĩro, rĩrĩa rĩatiganĩirio hĩndĩ ya mũthamaki Saũlũ.” Nao andũ oothe magĩkenio nĩ ũhoro ũcio na magĩĩtĩkĩra kũwĩka.  Tondũ ũcio Daudi agĩcookanĩrĩria andũ acio oothe a Isiraeli kuuma bũrũri wothe. Aarutĩĩtie kuuma karũũĩ ka Misiri karĩa geetagwo Shihoru na mwena wa kĩanda, o nginya itoonyeroinĩ rĩa Hamothu na mwena wa rũgongo, nĩ geetha magĩĩre Ithandũkũ rĩa Kĩrĩĩkanĩro kuuma Kiriathu Jearimu marĩtware Jerusalemu.  Naake Daudi na andũ oothe a Isiraeli, makĩambata Baala, na nokuo Kiriathu Jearimu thĩinĩ wa Juda, nĩguo makagĩĩre Ithandũkũ rĩa Ngai rĩa Kĩrĩĩkanĩro, rĩrĩa rĩĩtanĩĩtio na rĩĩtwa rĩa MWATHANI ũrĩa ũikaraga atũũgĩrĩĩtio igũrũ wa ciũmbe iria irĩ mathagu. Nao makĩruta Ithandũkũ rĩu rĩa Kĩrĩĩkanĩro kuuma nyũmbainĩ ya Abinadabu, makĩrĩigĩrĩra igũrũ wa ngaari njerũ ya kũguucio. Nao Uza na Ahio magĩtwarithia ngaari ĩyo. Naake Daudi na andũ oothe a Isiraeli makĩina makĩrũũhagia na hinya wao wothe nĩguo makumie Ngai. Mainaga makĩhũũraga inanda, ngita, tamburini, thaani iria ihũũrithanagio ikagamba, na makĩhuuhaga tũrumbeeta. Na rĩĩrĩ, rĩrĩa maakinyire kĩhuuhĩroinĩ kĩa ngano gĩa Kidoni, ndeegwa ikĩhingwo, naake Uza agĩtambũrũkia guoko akĩnyiitĩrĩra Ithandũkũ rĩa Kĩrĩĩkanĩro. Naake MWATHANI akĩraakario nĩ Uza, akĩmũũraga nĩ ũndũ wa kũhuutia ithandũkũ. Naake agĩkuĩra o hau. Nĩ ũndũ ũcio, handũ hau hatũire heetagwo Perezu Uza#. Perezu Uza: Rĩĩtwa rĩĩrĩ na Kĩhibirania nĩkuuga, “Ihera rĩa Uza.” kinyagia ũũmũũthĩ. Naake Daudi akĩraakara nĩ ũndũ MWATHANI nĩaherithirie Uza na maraakara. Naake Daudi agĩĩtigĩra Ngai akiuga atĩrĩ, “Rĩu-rĩ, ingĩtwara Ithandũkũ rĩĩrĩ rĩa Kĩrĩĩkanĩro gwakwa atĩa hiihi?” Nĩ ũndũ ũcio Daudi ndatwarire Ithandũkũ rĩa Kĩrĩĩkanĩro Jerusalemu. Handũ ha ũguo, aarĩtigire mũciĩ kwa mũndũ wetagwo Obedi Edomu, ũrĩa warĩ wa itũũra rĩa Gathu.  Narĩo Ithandũkũ rĩu rĩa Kĩrĩĩkanĩro rĩgĩikara kuo mĩeri ĩtatũ. Naake MWATHANI akĩraathima mũciĩ wa Obedi Edomu, o na kĩrĩa gĩothe aarĩ nakĩo.