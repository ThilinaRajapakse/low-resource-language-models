 Gogu kũhootwo MWATHANI Mwene Hinya Wothe akĩnjarĩria akĩnjĩĩra atĩrĩ, “Mũrũ wa mũndũ, hũgũkĩra Gogu, mũtongoria mũnene wa ndũũrĩrĩ cia Mesheki na Tubali. Mũrathĩre ũhoro mũũru ũmwĩre atĩrĩ, ‘Niĩ MWATHANI Mwene Hinya Wothe ndĩ thũ yaku. Ngaakũnyiita ngũhũndũre ngũrute na kũu mwena wa rũgongo ngũtware irimainĩ cia Isiraeli. Hĩndĩ ĩyo, ngũthe ũta waku ũgũe uume guoko gwaku kwa ũmotho, nayo mĩguĩ yaku yume guoko gwaku kwa ũrĩo. Ũkooragĩrwo kũu irĩmainĩ cia Isiraeli wee mwene na thigari ciaku ciothe o hamwe na andũ arĩa ũrĩ nao. Mũgaatuĩka irio cia kũrĩĩo nĩ nyoni cia mĩthemba yothe o hamwe na nyamũ cia gĩthaka. Mũkooragĩrwo gĩthakainĩ. Nĩ niĩ MWATHANI Mwene Hinya Wothe ndoiga ũguo. Nĩngaacina bũrũri wa Magogu o na matũũra marĩa marĩ ndeereinĩ cia iria o kũrĩa andũ maikaraga na thaayũ. Nao andũ oothe nĩmakaamenya atĩ nĩ niĩ MWATHANI. Nĩngaamenyithia andũ aakwa a Isiraeli rĩĩtwa rĩakwa itheru na ndigaacooka kũreka rĩĩtwa rĩakwa rĩconorithio. Hĩndĩ ĩyo ndũũrĩrĩ nĩikaamenya atĩ niĩ MWATHANI nĩ niĩ Ngai ũrĩa Mũtheru wa Isiraeli.’ ” MWATHANI Mwene Hinya Wothe ekuuga atĩrĩ, “Mũthenya ũrĩa ndaaririe ũhoro waguo no ũrooka. Andũ arĩa matũũraga matũũrainĩ ma Isiraeli makoimagaraga, makoongania matharaita marĩa matigĩĩtwo makamatua ngũ. Magaakagia mwaki na ngo, moota, mĩguĩ, matimũ, na njũgũma itĩĩna rĩa mĩaka mũgwanja. Matikoimagaraga makoine ngũ mĩgũndainĩ na magateme mĩtĩ mĩtitũinĩ, tondũ magootaga matharaita macio ta ngũ. Nĩmagataha indo cia arĩa maamatahĩĩte, na mooe indo cia arĩa maamatuunyĩĩte indo ciao. Nĩ niĩ MWATHANI Mwene Hinya Wothe ndoiga ũguo.” Mathiko ma Gogu MWATHANI ekuuga atĩrĩ, “Rĩrĩa mũthenya ũcio ũgaakinya, nĩngaahe Gogu handũ ha gũthikwo bũrũriinĩ wa Isiraeli, o kũu gĩtuambainĩ kĩa Agendi kĩrĩa kĩrĩ mwena wa irathĩro wa iria rĩa Cumbĩ. Kũu nĩkuo Gogu na mbũtũ yake yothe ya ita magaathikwo, nakĩo gĩtuamba kĩu gĩgeetagwo ‘Gĩtuamba kĩa Mbũtũ ya Ita ya Gogu.’ Andũ a Isiraeli makaahũthĩra itĩĩna rĩa mĩeri mũgwanja gũthika ciimba nĩguo bũrũri ũthirwo nĩ thaahu. Andũ oothe a bũrũri nĩmagaateithĩrĩria gũthikana na nĩmakaagaathĩrĩrio mũthenya ũrĩa ngoonania riiri wakwa. Niĩ MWATHANI Mwene Hinya Wothe nĩ niĩ ndoiga ũguo. Itĩĩna rĩa mĩeri mũgwanja rĩathira, nĩmagaathuura andũ a gũthiũrũrũka bũrũri magĩthikaga ciimba iria igaakorwo itarĩ thike nĩguo bũrũri ũthirwo nĩ thaahu. Magĩĩka ũguo-rĩ, mangĩgaakorerera ihĩndĩ rĩa mũndũ, makaahandaga kĩbooya hakuhĩ narĩo nĩguo andũ a gũthikana makarĩoya makarĩthika gĩtuambainĩ kĩa Mbũtũ ya Ita ya Gogu. (Nĩhagaakorwo na itũũra hakuhĩ na handũ hau rĩĩtanĩĩtio na mbũtũ ĩyo ya ita.) Ũguo nĩguo magaatheria bũrũri ũthirwo nĩ thaahu.”  MWATHANI Mwene Hinya Wothe agĩcooka akĩnjĩĩra atĩrĩ, “Mũrũ wa mũndũ, ĩra nyoni ciothe na nyamũ ciothe icookanĩrĩre ciumĩĩte kũndũ guothe ciũke igongoonainĩ rĩrĩa ndĩcihaarĩrĩirie. Ngũcihaarĩrĩa igongoona inene mũno irĩmainĩ cia Isiraeli, kũrĩa ikũrĩĩra nyama na inyuĩre thakame. Nyoni ciothe na nyamũ ciothe ikũrĩa nyama cia thigari na inyue thakame ya anene a thĩ. Oothe makũũragwo ta ndũrũme kana tũtũrũme, kana thenge kana ndeegwa iria noru. Ikũrĩa maguta o kinya ihũũne, na inyue thakame o nginya irĩĩo, igongoonainĩ rĩu ngũcithondekera. Ikũrĩĩra meethainĩ yakwa nyama cia mbarathi, cia thigari iria ithiaga icihaicĩĩte, cia thigari o na cia njamba cia ita. Nĩ niĩ MWATHANI Mwene Hinya Wothe ndoiga ũguo.” Andũ a Isiraeli gũcookio bũrũriinĩ wao Ningĩ MWATHANI akiuga atĩrĩ, “Nĩngoonia ndũũrĩrĩ riiri wakwa, na ndĩcionie ũrĩa hũthagĩra ũhoti wakwa kũhingia matua maakwa ma kĩhooto. Nao andũ a Isiraeli nĩmakaamenya kuuma hĩndĩ ĩyo gũthiĩ na mbere atĩ nĩ niĩ MWATHANI Ngai wao. Nacio ndũũrĩrĩ nĩikaamenya atĩ andũ a Isiraeli maathaamirio nĩ ũndũ wa meehia maao. Ndamahuutatĩire na ngĩmaneana kũrĩ thũ ciao makĩũragwo na hiũ cia njora tondũ nĩmaanemeire. Ndameekire kũringana na maũndũ maao ma thaahu o na meehia maao, ngĩkĩmahuutatĩra.” MWATHANI Mwene Hinya Wothe ekuuga atĩrĩ, “No rĩĩrĩ, rĩu nĩngũiguĩra njiarwa cia Jakubu, o cio andũ a Isiraeli, na ndũme igaacĩre o rĩngĩ. Ningĩ nĩngũgitĩra rĩĩtwa rĩakwa itheru. Rĩrĩa magaakorwo magĩtũũra o rĩngĩ bũrũriinĩ wao kĩũmbe matarĩ na mũndũ ũramamakia, nĩmakaariganĩrwo nĩ ũrĩa maaconorithĩĩtio nĩ ũndũ wa kũndirika. Nĩngũruta andũ aakwa mabũrũriinĩ moothe ma thũ ciao, nĩguo nyonie ndũũrĩrĩ nyingĩ atĩ niĩ ndĩ mũtheru. Hĩndĩ ĩyo andũ aakwa nĩmarĩmenya atĩ nĩ niĩ MWATHANI Ngai wao. Marĩmenya ũguo tondũ nĩndamatwarithirie ũkomboinĩ, na nĩndĩmacookanĩrĩirie ngamacookia bũrũri wao kĩũmbe, na nditigĩĩte mũndũ o na ũmwe wao na thuutha. Nĩngaitĩrĩria andũ a Isiraeli roho wakwa, na ndigaacooka kũmahuutatĩra rĩngĩ. Nĩ niĩ MWATHANI Mwene Hinya Wothe ndoiga ũguo.”