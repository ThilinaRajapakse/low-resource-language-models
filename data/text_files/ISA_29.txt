 Marigĩrĩrio ma Jerusalemu Kaĩ itũũra rĩa Jerusalemu, rĩrĩa rĩĩtagwo “ Kĩgongoona kĩa Ngai,#. Kĩgongoona kĩa Ngai: Maandĩkoinĩ ma Kĩhibirania gĩĩtĩĩtwo Arieli. O na itũũra rĩa Jerusalemu nĩrĩĩtagwo Arieli.” rĩ thĩĩnainĩ-ĩ! Kaĩ Jerusalemu, itũũra rĩrĩa Daudi aatũũraga, rĩ thĩĩnainĩ-ĩ! Mwaka nĩũrekwo ũrũmĩrĩre mwaka, thigũkũ irekwo ithiĩ na mbere. No rĩĩrĩ, nĩngaareehithĩria itũũra rĩu rĩĩtagwo “Kĩgongoona kĩa Ngai” thĩĩna, nakuo kũgĩe kĩrĩro na macakaya, rĩgĩtuĩke kĩgongoona kĩiyũire thakame harĩ niĩ. Wee Jerusalemu, nĩngaagũthiũrũrũkĩria na mĩena yothe, ngwakĩrĩre ngathĩ, o na ndũũgamie ihumbu cia tĩĩri thingoinĩ ciaku nĩguo ngũtharĩkĩre. Nĩũkaamomorwo waragie ũrĩ na kũu thĩ, mũgambo waku uumage na kũu rũkũngũinĩ. Mũgambo waku ũkĩiguagwo ũkiuma na kũu thĩ o ta wa ngoma; ũkaiguagwo ta ũraaria na kĩheehũ na kũu tĩĩriinĩ.  No rĩĩrĩ, thũ icio ciaku irũrũnganĩĩte igaatuĩka o ta rũkũngũ; mũrũrũngano ũcio wa thigari itarĩ tha ũgĩtuĩke o ta mahuti moombũrĩĩtwo nĩ rũhuuho. Na rĩĩrĩ, o rĩmwe, o ta kũbucia kwa riitho, MWATHANI Mwene Hinya Wothe nĩagooka akũhonokie, arĩ na marurumĩ na gĩthingithia na ngwa nene; arĩ na kĩhuuhũkanio na mũhũyũko mũnene wa rũhuuho, o na arĩ na nĩnĩmbĩ cia mwaki wa kũniinana. Ndũũrĩrĩ ciothe iria irahũũranaga na Jerusalemu, itũũra rĩrĩa rĩĩtagwo “Kĩgongoona kĩa Ngai,” iria ciothe irĩtharĩkagĩra na irĩreehagĩra thĩĩna, ikoona o ta arĩ kĩrooto kana kĩoneki gĩa ũtukũ. Ikoona ta arĩ kĩrooto kĩa mũndũ ũhũũtiĩ; araroota akĩrĩa irio, no ookĩra ageekora no ahũũtiĩ. Kana ta mũndũ mũnyootu ũraroota akĩnyua maaĩ. no ookĩra ageekora no anyootiĩ. Ũguo noguo gũkaahaana na ndũũrĩrĩ ciothe iria ihũũranaga na kĩrĩma gĩa Zayuni. Mataaro kũrangĩrĩrio Wĩritiei na mũtuĩke irimũ, wĩhingeei maitho na mũtuĩke itumuumu! Tuĩkaai arĩĩu na mũtirĩĩtwo nĩ ndibei, Tũgũũgaai na mũtirĩĩtwo nĩ njoohi ndũrũ!  MWATHANI nĩamũtũmĩire roho wa gũtũma mũkome toro; nĩahingĩĩte maitho maanyu, inyuĩ anabii, na nĩakunĩkĩĩte mĩtwe yanyu inyuĩ ooni maũndũ. Ũrathi wothe ũhaana o ta ibuku rĩtume harĩ inyuĩ. Rĩngĩtwarĩrwo mũndũ ũũĩ gũthooma, eerwo “Wenda tũthoomere ibuku rĩĩrĩ,” naake angĩcookia “Ndingĩhota, tondũ nĩrĩtume.” Rĩngĩtwarĩrwo mũndũ ũtooĩ gũthooma eerwo, “Wenda tũthoomere ibuku rĩĩrĩ,” angĩcookia, “Ndiũĩ gũthooma.”   MWATHANI arakiuga atĩrĩ, “Andũ aya manguhagĩrĩria o na tũnua, maheaga gĩtĩĩo o na mĩromo, ĩndĩ ngoro ciao irĩ kũraaya na niĩ. Gĩtĩĩo kĩao harĩ niĩ no kĩa mawatho marĩa andũ merutĩĩte kuuma kũrĩ arĩa angĩ.  Nĩ ũndũ ũcio-rĩ, nĩngwĩka rĩngĩ maũndũ ma magegania harĩ andũ aya: nyongerere magegania harĩ magegania marĩa mangĩ. Ũũgĩ wa andũ arĩa imenyi nĩgũthira ũgũthira; naguo wara wa andũ arĩa aara ndũũgĩa kĩene rĩngĩ.” Kĩĩrĩgĩrĩro kĩa matukũ ma thuutha Arĩa mahithaga MWATHANI, mĩbango yao, na mageekaga maũndũ maao na hitho na makeĩĩraga, gũtirĩ ũramoona o na kana ũramamenya, kaĩ marĩ thĩĩnainĩ-ĩ!  Kaĩ nĩmeheeneetie-ĩ! Mũũmbi no aigananio na rĩũmba? Kĩndũ gĩa gũthondekwo no kĩĩre ũrĩa ũgĩthondekeete “Wee ti we wathondekire.” No kĩĩre ũrĩa ũgĩthondekeete “Wee ndũrĩ mũũgĩ?”  Nĩ ihinda iniini rĩtigarĩĩte, Lebanoni gũtuĩke mũgũnda ũthakarĩĩtio nĩ irio; ningĩ mũgũnda ũcio ũthakarĩĩtio ũguo nĩ irio ũcooke ũtuĩke mũtitũ.  Hĩndĩ ĩyo arĩa mataiguaga nĩmakaigua magĩthoomerwo ibuku. Andũ arĩa matoonaga arĩa matũũraga ndumainĩ, maitho maao nĩmakaahingũka. Arĩa ahooreri, nĩmagaakena rĩngĩ thĩinĩ wa MWATHANI. Arĩa athĩĩni nĩmagaacanjamũka nĩ ũndũ wa Ngai Ũrĩa Mũtheru wa Isiraeli. Tondũ gũtigaakorwo andũ matarĩ tha; arĩa mamenagĩrĩria arĩa angĩ nĩmagaathira, arĩa nao macaragia o maũũru nĩmakaaniinwo. Andũ arĩa mahĩtithagia arĩa angĩ na mĩario, arĩa maigagĩra atuithania ciira mĩtego hau kĩhingoinĩ, na arĩa magithagia andũ arĩa athingu ihooto ciao, na maũndũ ma tũhũ, oothe nĩmakaaniinwo.  Kwoguo MWATHANI, Ngai wa Isiraeli, ũrĩa wahonokirie Aburahamu kuuma mĩnyamaaroinĩ, aroiga atĩrĩ, “Andũ aakwa, mũtigaacooka gũconorwo, kana gũtukia ũthiũ. Nĩ gũkorwo rĩrĩa mũkoona ciana cianyu, iria irĩ wĩra wa mooko maakwa, irĩ gatagatĩinĩ kaanyu, nĩmũkaagooca rĩĩtwa rĩakwa, mũgooce Ngai ũrĩa Mũtheru wa Jakubu, na mũheage Ngai wa Isiraeli gĩtĩĩo. Andũ arĩa ariitu nĩmageetĩkĩra kũgĩa na ũmenyo na arĩa matũũraga mang'ong'oraga makenere gũthoomithio.”