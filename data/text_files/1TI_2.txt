 Mũhoere kanithainĩ Ũndũ wa mbere ũrĩa ngũmũũria nĩ atĩ, kũhooyagwo mahooya ma gũthaithana, ma kũũria kĩrĩa mũrenda, na ma gũcookia ngaatho. Mahooya macio marĩhooyagwo Ngai nĩ ũndũ wa andũ oothe. Na ningĩ mũhooyagĩre athamaki na anene oothe. Mahooya macio nĩmarĩtũmaga tũikarage tũhooreire, twĩ na thaayũ, na nĩtũrĩkoragwo tũtĩĩĩte Ngai na tũtarĩ na mĩtugo mĩũru. Ũndũ ũyũ nĩ mwega na nĩ wa gwĩtĩkĩrĩka maithoinĩ ma Ngai Mũhonokia witũ. O we wendaga andũ oothe mahonoke, na mahote kũmenya ũhoro ũrĩa wa ma. Ngai nĩ ũmwe, naake ũrĩa ũiguithanagia Ngai na andũ nĩ ũmwe, na nĩ mũndũ, o we Kristũ Jesũ. Ũcio Jesũ Kristũ nĩ we werutire nĩguo akũũre andũ oothe. Kĩu nĩkĩo kĩonereria kĩa ihinda rĩrĩa Ngai oonire rĩagĩrĩire andũ oothe mahonokio.  Ũhoro ũcio nĩguo watũmire nduĩke mũtũmwo o na mũrutani kũrĩ andũ a Ndũũrĩrĩ, heanage ũhoro wa gwĩtĩkia na nĩguo ũhoro ũrĩa wa ma. Ndĩraaria ũhoro wa ma ndĩraheenania! Nĩngwenda arũme mahoithagie kũndũ guothe moeete mooko matheru na igũrũ, matarĩ na maraakara kana ngarari.  Nao atumia ngwenda megemagie na nguo iria ciagĩrĩire na cia gĩtĩĩo; matikeegemagie na ũndũ wa gũthondeka njuĩrĩ kana gwĩkĩra thahabu kana ruuru kana nguo cia goro. No nĩmehumbage ciĩko njega iria iringaine na atumia arĩa marũmagĩrĩra ndini. Atumia maagĩrĩirwo nĩkwĩrutaga maũndũ makirĩĩte na menyiihĩĩtie. Gũtirĩ mũtumia o na ũmwe njĩtĩkĩrĩĩtie arutanage kana aathage arũme. Mũtumia aagĩrĩirwo nĩgũkoragwo akirĩĩte ki.  Tondũ wa rĩĩrĩ, Adamu nĩ we wambire kũũmbwo, naake Hawa agĩcookerera.  Ningĩ mũndũ mũrũme ti we waheenirio; nĩ mũtumia waheenirio na akiuna watho wa Ngai. Mũtumia akaahonokio na ũndũ wa kũgĩa ciana, angĩkorwo nĩathiaga na mbere#. Angĩkorwo nĩathiaga na mbere: Kana “angĩkorwo nĩmegũthiĩ na mbere.” e na wĩtĩkio, na wendo, na ũthingu, na ũũgĩ wa ngoro.