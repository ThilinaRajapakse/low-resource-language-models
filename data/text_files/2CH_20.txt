 Andũ a Edomu kũhũũrwo Na rĩĩrĩ, thuutha ũcio, mbũtũ cia ita cia Moabi, na cia Aamoni inyiitanĩire hamwe na Ameuni#. Ameuni: Maandĩko ma Kĩhibirania moigaga Aamoni.angĩ, igĩtharĩkĩra Juda. Arekio amwe magĩthiĩ he Jehoshafatu makĩmwĩra atĩrĩ, “Mbũtũ nene ya ita yumĩĩte Edomu nĩrooka gũgũtharĩkĩra ĩgereire na mwena ũrĩa wa iria rĩa Cumbĩ. Rĩu mbũtũ ĩyo nĩrĩkĩĩtie kwĩnyiitĩra Hazazoni Tamaru.” (Itũũra rĩĩrĩ norĩo rĩĩtagwo Enigedi.) Naake Jehoshafatu nĩ ũndũ wa gwĩtigĩra, akĩhooya MWATHANI nĩguo amuonie ũrĩa aagĩrĩirwo nĩgwĩka. Agĩcooka agĩathana atĩ andũ mehinge kũrĩa irio bũrũriinĩ wothe wa Juda. Nao andũ oothe makiuma matũũrainĩ moothe ma Juda na ihenya magĩthiĩ Jerusalemu gũcaria ũteithio kwĩ MWATHANI. Andũ oothe a Juda na a Jerusalemu makĩũngana kĩhaaro kĩerũ kĩa Hekaarũ. Hĩndĩ ĩyo mũthamaki Jehoshafatu agĩthiĩ akĩrũũgama gatagatĩ kaao akĩhooya MWATHANI atĩrĩ, “MWATHANI, o wee Ngai wa maithe maitũ, nĩ we wathaga ndũũrĩrĩ ciothe, ũrĩ o kũu gwaku igũrũ. Hinya na ũhoti nĩ ciaku, na gũtirĩ mũndũ ũngĩhota gũgwĩtiiria.  Wee, nĩ we Ngai witũ. Hĩndĩ ĩrĩa andũ aaku a Isiraeli mookire bũrũri ũyũ, nĩwaingatire andũ arĩa maatũũraga kuo. Wamaingata wacookire ũkĩũhe njiarwa cia Aburahamu ũrĩa warĩ mũraata waku, nĩguo ũtuĩke ũtũũro wao tene na tene. Rĩu, gũũkũ nĩkuo matũũraga na nĩmagwakĩire Hekaarũ ĩĩtanĩĩtio na rĩĩtwa rĩaku. Andũ aya nĩmooĩ wega atĩ, mangĩgaakorererwo nĩ ũndũ mũũru ta mbaara, mĩrimũ, na ng'aragu nĩguo maherithio, gũũkũ Hekaarũinĩ ĩno kũrĩa wee ũthaathayagĩrio nĩkuo mangĩũka gũkũhooya. Marĩ o mathĩĩnainĩ macio maao no magũkaĩre, nawe ũkĩmaigue.  “Rĩu, andũ a Moabi na a Aamoni na a Edomu nĩmookĩĩte gũtũtharĩkĩra. Hĩndĩ ĩrĩa maithe maitũ moimaga Misiri, ndwameetĩkĩririe matoonye matũũra maao, na kwoguo magĩtigana nao na matiigana kũmatharĩkĩra. Tarora wone atĩ o na matirĩ ngaatho, MWATHANI. Nĩgũũka marooka gũtũingata tuume bũrũri ũrĩa watũheire ũtuĩke ũtũũro witũ. Rĩu, wee MWATHANI Ngai witũ, twagũthaitha wĩtĩkĩre kũmaherithia nĩ ũndũ ithuĩ tũtingĩmahoota nĩ ũndũ wa ũrĩa maingĩhĩĩte. Ithuĩ tũtiramenya ũrĩa tũgwĩka, no rĩĩrĩ MWATHANI, ũteithio witũ ũngiuma o harĩ wee.” Nao andũ oothe a Juda, arũme na atumia aao, o na ciana ciao, marũũgamĩĩte hau mbere ya MWATHANI. Na rĩĩrĩ, Mũlawii ũmwe warĩ thĩinĩ wa kĩũngano kĩu akĩiyũrwo nĩ roho wa MWATHANI. Mũlawii ũcio eetagwo Jahazieli mũrũ wa Zekaria na aarĩ wa mbarĩ ya Asafu. Naake Zekaria aarĩ mũrũ wa Benaia mũrũ wa Jeieli, Jeieli mũrũ wa Matania, naake Matania mũrũ wa Asafu.  Naake Jahazieli akĩĩra mũthamaki atĩrĩ, “Mũgaathe mũthamaki, o na inyuĩ inyuothe andũ a Juda na a Jerusalemu, MWATHANI aramwĩra atĩ mũtikaamake kana mwĩtigĩre mbũtũ ĩno ya ita. MWATHANI nĩwe ũkũrũa mbaara ĩno, no ti inyuĩ. Rũũciũ-rĩ, mũgaikũrũka mũkahũũrane nayo hĩndĩ ĩrĩa ĩgaakorwo ĩgĩtoonyera mwanyainĩ wa Zizu. Mũgaacemania nayo mũthiainĩ wa gĩtuamba kĩrĩa kĩng'etheire werũ wa Jerueli.  Ti inyuĩ mũkaarũa mbaara ĩyo. Inyuĩ ũrĩa mũgeeka no kwĩhaarĩria mũkeehaarĩria ta andũ mekũrũa. Hĩndĩ ĩyo mũgaakorwo mũhaana ũguo-rĩ, nĩmũkoona MWATHANI akĩmũhootanĩra. Atĩrĩĩrĩ, andũ aya a Juda na a Jerusalemu, mũtigeetigĩre o na kana mũmake. Rũũciũ mũkoimagara mũkahũũrane nao; MWATHANI arĩ hamwe na inyuĩ!” Naake Jehoshafatu akĩinamĩrĩra, agĩturumithia ũthiũ thĩ, nao andũ oothe magĩĩka o taake na oothe magĩthaathaiya MWATHANI. Nao Alawii a mbarĩ ya Kohathu na a mbarĩ ya Kora makĩrũũgama magĩkumia MWATHANI Ngai wa Isiraeli maanĩrĩire na mũgambo mũnene mũno. Na rĩĩrĩ, rũũciinĩ rwa mũthenya ũyũ ũngĩ makĩrooka gũthiĩ werũinĩ ũrĩa warĩ hakuhĩ na itũũra rĩa Tekoa. Rĩrĩa maambagĩrĩria rũgendo, Jehoshafatu akĩmataara na ciugo ici: “Atĩrĩĩrĩ andũ aya a Juda na a Jerusalemu! Mwĩhokeei MWATHANI Ngai wanyu, na nĩmũgũtũũra mwĩhandĩĩte wega. Ningĩ ĩtĩkagĩraai ciugo cia anabii aake, na nĩmũrĩgĩaga na ũhootani.” Naake arĩĩkia gũcookania ndundu na andũ acio, agĩthuura aini a nyĩmbo a gũthiĩ matongoreetie ita meehumbĩĩte nguo iria meekagĩra marugainĩ marĩa mamũre. Wĩra wao warĩ gũthiĩ magĩkumagia MWATHANI na ciugo ici: “Goocaai MWATHANI, tondũ ũtugi wake nĩ wa tene na tene!” Na rĩĩri, rĩrĩa maambĩrĩirie kũina o na kũgooca, MWATHANI agĩtũma thũ icio ciamathiũrũrũkĩirie ituruure. Nao andũ a Amoni na a Moabi magĩtharĩkĩra mbũtũ ĩyo yothe ya Edomu makĩmĩniina biũ. Marĩĩkia kũmĩniina, magĩcooka kũrũa o eene. Hĩndĩ ĩrĩa mbũtũ ya ita ya Juda yakinyire harĩa haarĩ na mũnaara ũrĩa warĩ kũu werũinĩ, ĩgĩcũũthĩrĩria na kũrĩa thũ ciao ciarĩ, ĩkĩona ciimba ciacio ciaraganĩĩte thĩ na gũtirĩ o na ĩmwe yatigarĩĩte muoyo. Hĩndĩ ĩrĩa Jehoshafatu na thigari ciake maathiire kwĩyoera indo, magĩkora mahiũ maingĩ na indo cia mĩthemba mĩingĩ, nguo, o na indo ingĩ cia goro. Nao maakĩniina mĩthenya ĩtatũ moonganagia indo icio, no matiahotire kũũngania ciothe nĩkũingĩha. Na rĩĩrĩ, mũthenya wa kana makĩũngana gĩtuambainĩ kĩa Beraka makĩgooca MWATHANI nĩ ũndũ wa maũndũ macio aameekĩĩte. Tondũ ũcio handũ hau hatũire heetagwo gĩtuamba kĩa Beraka, o na ũũmũũthĩ. Naake Jehoshafatu agĩtongoria mbũtũ yake yothe ya ita magĩcooka Jerusalemu makeneete, nĩ ũndũ wa ũrĩa MWATHANI aamahootanĩire harĩ thũ ciao. Nao maakinya Jerusalemu magĩtoonya Hekaarũinĩ makĩinaga makĩhũũraga ngita, inanda na makĩhuuhaga tũrumbeeta. Namo mabũrũri moothe rĩrĩa maiguire ũrĩa MWATHANI aahootanĩire Aisiraeli harĩ thũ ciao, makĩiyũrwo nĩ guoya mũno. Nakuo kũu bũrũriinĩ gũkĩiyũra thaayũ hĩndĩ yothe ya wathani wa Jehoshafatu, naake Ngai agĩikara amũgitĩire na mĩena yothe. Mũthia wa ũthamaki wa Jehoshafatu (Atha .-) Na rĩĩrĩ, Jehoshafatu aambĩrĩirie gũthamaka Juda e wa mĩaka mĩrongo ĩtatũ na ĩtaano. Naake agĩthamaka kũu Jerusalemu mĩaka mĩrongo ĩĩrĩ na ĩtaano. Nyina eetagwo Azuba mwarĩ wa Shilihi. Naake agĩgĩĩka maũndũ maingĩ meega ma gũkenia MWATHANI o ta marĩa meekĩĩtwo nĩ ithe Asa. No rĩĩrĩ, kũndũ gũtũũgĩru kũrĩa gwathaathayagĩrio mĩhianano gũtiigana kweherio; andũ matiigana gũcaria Ngai wa maithe maao na ngoro yothe. Na rĩĩrĩ, maũndũ marĩa mangĩ Jehoshafatu eekire, kuuma kĩambĩrĩria kĩa ũthamaki wake kinya kĩrĩĩkĩro, maandĩkĩĩtwo Ibukuinĩ rĩa Hisitoria ya Jehu mũrũ wa Hanani, narĩo nĩ gĩcunjĩ kĩmwe kĩa Ibuku rĩa Hisitoria ya Athamaki a Isiraeli. Na rĩĩrĩ, hĩndĩ ĩmwe Jehoshafatu mũthamaki wa Juda nĩatumire ndũgũ na Ahazia mũthamaki wa Isiraeli. Ahazia ũcio, nĩekĩĩte maũndũ maingĩ mũno mooru. Nao eerĩ, magĩaka meeri cia gũthiaga Tarishishi ciumĩĩte Ezioni Geberi. No rĩĩrĩ, Eliezeri mũrũ wa Dodavahu woimĩĩte itũũra rĩa Maresha akĩrathĩra Jehoshafatu ũũru akĩmwĩra atĩrĩ, “Tondũ nĩwagwatanĩire na Ahazia, MWATHANI nĩekũharagania wĩra waku.” Nacio meeri icio ciothe igĩthũũkangio, igĩtiga gũthiĩ Tarishishi.