 Ta mbarabu ĩgũĩte hĩndĩ ya ũrugarĩ, kana ta mbura hĩndĩ ya magetha, no taguo gĩtĩĩo gĩtaagĩrĩire kĩrimũ. O ta ũrĩa nyoni ciũmbũkaga na itiũmbe, noguo irumi itarĩ gĩtũmi itangĩgwata mũndũ. Hũũra mbarathi na kĩboko, nayo ndigiri ũmĩohe na matamu, nakĩo kĩrimũ ũkĩhũre na rũthanju. Ndũkaanacookerie kĩrimũ na ũrimũ wakio, ũngĩĩka ũguo ũkũhaana o ta kĩo. Cookeria kĩrimũ na ũrimũ wakĩo, gĩtigaakĩone ta gĩtuĩkĩĩte kĩũgĩ. Mũtũmi wa kĩrimũ na ũhoro-rĩ, nĩ we mwene wĩigwithagia ruwo, na akeegĩrĩra thĩĩna. Kĩrimũ kĩraaria na thimo, no ta kĩonje gĩgĩĩtwara na magũrũ maakĩo Kũgaathĩrĩria kĩrimũ no ta gũikia ihiga na kĩgũtha. Ta mũigua ũgĩtheeca guoko kwa mũrĩĩu, no taguo ngerekano itariĩ ikĩario nĩ tũnua twa irimũ. Ta mũgwĩmi ũrĩa ũikagia mĩguĩ yake o ũguo, Noguo mũndũ atariĩ ũrĩa wandĩkaga kĩrimũ na mũrĩĩu.  Kĩrimũ kĩrĩa gĩtindagĩrĩra ũrimũ wakio, no ta ngui ĩgũcookera matahĩko maayo. Nĩwonaga mũndũ ũrĩa wĩtuaga atĩ nĩ mũũgĩ? Kĩrimũ-rĩ, nĩkĩmũkĩrĩĩte. Kĩgũũta gĩikaraga o ro mũciĩ tondũ kĩĩgwatagia nĩgĩkũrĩĩo nĩ mũrũũthi kĩoimagara. Ta ũrĩa mũrango ũtindaga ũgĩcuuha na marenji maguo, no taguo kĩgũũta kĩĩgarũraga gĩkomeete ũrĩrĩ. Kĩgũũta nĩkĩremagwo nĩkwĩyoera irio kĩrĩe. Kĩgũũta kĩyonaga gĩ kĩũgĩ gũkĩra andũ mũgwanja arĩa mangĩcookia na ũũgĩ. Mũndũ wa gũtoonyerera ngũĩ yene, no ta mũndũ ũranyiita ngui matũ. -Mũndũ ũrĩa ũhĩtithagia mũndũ ũrĩa ũngĩ wa mũhaka na akoiga atĩ no itherũ-rĩ, ahaana mũgũrũki ũretwarĩrĩria gĩkuũinĩ. Mwaki waga kuongererwo ngũ, nĩũhoraga ngarari ingĩaga haaro nĩithiraga. O ta ũrĩa makara magwatagia mangĩ mwaki na ngũ igatũma mwaki wakane makĩria, naguo mũndũ wa ngũĩ aringanagĩrĩria haaro. Mũhuuhu ũrĩ cama mũno, mũndũ aũigua ndũriganagĩra. Ciugo nyoroku cia maheeni, no ta nyũngũ ĩthondekeetwo na rĩũmba rĩtacinĩĩtwo wega. Hinga ĩhithagĩrĩra rũthũũro rwayo na ciugo nyoroku wega. Tiga gwĩtĩkia ndeto icio ciayo o na i njega nĩ ũndũ ngoroinĩ ya yo ĩiyũire rũthũũro. O na ĩngĩhithĩrĩra rũthũũro rwayo, maciaro maaruo no makoimbũka. Mwenji wa irima nĩ we mwene ũgũaga rĩo, na mũhingiritia wa ihiga nĩ we mwene uunagwo kũgũrũ nĩrĩo. Mũndũ wa maheeni, nĩathũire arĩa aheenanagia igũrũ rĩao, namo maheeni nĩkũharagania maharaganagia.