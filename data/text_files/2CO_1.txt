  Kuuma kũrĩ niĩ Paũlũ, niĩ ndatuĩkire mũtũmwo wa Kristũ Jesũ na ũndũ wa kwenda kwa Ngai, na kuuma kũrĩ mũrũ wa Ithe witũ Timotheo: Kũrĩ kanitha wa Ngai ũrĩa wĩ Korinitho, o hamwe na andũ a Ngai oothe arĩa me Akaia guothe: Wega na thaayũ wa Ngai Ithe witũ o na wa Mwathani Jesũ Kristũ irogĩa na inyuĩ. Paũlũ gũcookeria Ngai ngaatho Rekeei tũcookerie Ngai na Ithe wa Mwathani witũ Jesũ Kristũ ngaatho, o we Ithe witũ wĩ tha na nĩ we Ngai ũrĩa ũheanaga ũũmĩrĩru wothe! We nĩatũũmagĩrĩria mathĩĩnainĩ maitũ moothe nĩguo o na ithuĩ tũkahota kũũmĩrĩria andũ arĩa angĩ hĩndĩ ĩrĩa me na mathĩĩna o ũrĩa mathĩĩna macio mangĩkorwo matariĩ. Nĩtũmoomagĩrĩria na ũũmĩrĩru ũrĩa tũũmagĩrĩrio naguo nĩ Ngai. Kristũ nĩanyariirirwo, na o na ithuĩ nĩtũnyariiragwo taake; o ta ũrĩa Kristũ oomĩrĩirio nĩ Ngai, ũguo noguo atũmaga o na ithuĩ tũũmĩrĩrio nĩ Ngai. Tũngĩthĩĩnio, tũthĩĩnagio nĩ ũndũ wanyu, nĩguo mũheeo ũũmĩrĩru na mũhonokio; tũngĩũmĩrĩrio o na inyuĩ nĩmũũmagĩrĩrio na mũkaheeo hinya wa kũhota gũkirĩrĩria mwĩ na ũũmĩrĩru mĩnyamaaro ĩrĩa o na ithuĩ tũkoragwo nayo. Kwoguo twĩ na mwĩhoko mũrũmu harĩ inyuĩ, tondũ nĩtũũĩ atĩ, mũnyarirĩitwo o ta ũrĩa tũnyariirĩĩtwo, na ũguo noguo mũũmagĩrĩrio o ta ũrĩa tũũmagĩrĩrio.  Aariũ na aarĩ a Ithe witũ, nĩtũkũmũririkania ũhoro wa mathĩĩna marĩa twarĩ namo bũrũriinĩ wa Asia. Mĩrigo ĩrĩa twakuuithirio yarĩ mĩnene na mĩritũ kinya tũkĩona ta tũgũthira. Twaiguaga ta tũtuĩrĩirwo kũũragwo; no rĩĩrĩ, gwekĩkire ũguo nĩguo tũtikeehokage hinya witũ, no twĩhokage o Ngai wiki ũrĩa ũriũkagia arĩa akuũ. Ngai nĩ we watũhonokirie kuuma mũtinoinĩ ũcio mũũru wa gĩkuũ#. Ũtũhonokagia kuuma mũtinoinĩ ũcio mũũru wa gĩkuũ: Maandĩko mamwe moigaga “ũtũhonokagia kuuma gĩkuũinĩ kĩũru.” na nĩegũthiĩ na mbere gũtũhonokia; kwoguo twĩ na mwĩhoko atĩ o na rĩu nĩegũtũhonokia. Atĩrĩĩrĩ, mũngĩtũteithĩrĩria na gũtũhoera, mahooya maingĩ marĩa tũhoeirwo nĩmegũcookio, na Ngai nĩegũtũraathima, na andũ aingĩ nĩmegũcookeria Ngai ngaatho nĩ ũndũ witũ. Paũlũ kũgarũra mũbango wake Ithuĩ nĩtũkwĩraha tondũ thamiri ciitũ nĩitũmenyithagia na ma atĩ ũrĩa tũikaraga gũũkũ thĩ, na makĩria ũrĩa tũikaranagia na inyuĩ, tũkoragwo tũtongoreetio nĩ ũthingu na wĩhokeku ũrĩa tũheagwo na ũndũ wa hinya wa wega wa Ngai, ti na ũndũ wa ũũgĩ wa andũ. Tũmwandĩkagĩra maũndũ marĩa mũngĩhota gũthooma na kũmenya ũrĩa maroiga. O na angĩkorwo rĩu mũtũmenyaga o haniini-rĩ, ngwĩhoka atĩ nĩmũgaatũmenya biũ, nĩguo atĩ Mũthenya wa Mwathani witũ Jesũ wakinya mũkeeraha nĩ ũndũ witũ ta ũrĩa o na ithuĩ tũkeeraha nĩ ũndũ wanyu. Rĩrĩa ndabangĩĩte gũũka kwanyu rĩa mbere-rĩ, nĩndaarĩ na ma ya maũndũ macio moothe, nĩguo mũraathimwo maita meerĩ.  Nĩ ũndũ ũcio ngĩkĩbanga atĩ nyambe njũkĩre kũu kwanyu ngĩthiĩ Makedonia, na njookere o kuo ngiuma Makedonia nĩ geetha mũũhe ũteithio wa gũthiĩ Judea. Ngĩbanga ũguo-rĩ, kaĩ ndakĩhaanaga mũgarũ? Hĩndĩ ĩrĩa ngũthondeka mĩbango yakwa-rĩ, kaĩ hiihi thondekaga na ũndũ wa kwĩyenda atĩ nĩguo hotage kuuga “ĩĩni”, “ĩĩni”, na “aaca”, “aaca” hĩndĩ o ĩmwe? Amu o ta ũrĩa Ngai arĩ mwĩhokeku, ithuĩ tũtiamwĩrĩire “Ĩĩ” na “Aaca.”  Tondũ rĩĩrĩ, Jesũ Kristũ Mũrũ wa Ngai ũrĩa twamũhunjĩirie niĩ, Sila, na Timotheo-rĩ, ti Jesũ wa “Ĩĩ” na “Aaca.” No nĩ we “ĩĩ” ya Ngai; amu we nĩ we “ĩĩ” thĩinĩ wa ciĩranĩro ciothe cia Ngai. Ũndũ ũcio nĩguo ũtũmaga tuuge “Ameni” tũhotithĩĩtio nĩ Jesũ Kristũ tũkĩgooca Ngai. Atĩrĩĩrĩ, Ngai we mwene, o we Ngai ũrĩa watwamũrire, nĩatũmaga ithuĩ na inyuĩ tũgĩe na kĩĩrĩgĩrĩro kĩa muoyo twĩ thĩinĩ wa Jesũ Kristũ. Nĩatwĩkĩrĩĩte rũũri rwakuonania atĩ tũrĩ aake na agatwĩkĩra Roho wake Mũtheru ngoroinĩ ciitũ arĩ mũrũũgamĩrĩri wa kĩrĩa gĩothe atũigĩire. Ngai nĩ mũira wakwa, o na nĩoĩ ngoro yakwa ũrĩa ĩtariĩ, atĩ ndaagire gũũka Korinitho nĩ ũndũ wa kũmũcaaĩra! Ũguo ti kuuga atĩ nĩtũrenda kũmwatha ũrĩa mwagĩrĩirwo nĩgwĩtĩkia; tiga o atĩ ithuĩ tũrutithanagia wĩra na inyuĩ nĩguo mũkenage amu ũhoroinĩ wa gwĩtĩkia mũtũire mwĩhandĩĩte wega.