 Ngigĩ ta kĩonereria kĩa Mũthenya wa MWATHANI Huuhaai karumbeeta kũu Zayuni! Huuhaai kĩng'oora kũu kĩrĩmainĩ gĩakwa gĩtheru! Andũ oothe a bũrũri wa Juda nĩmainaine, mũthenya wa MWATHANI nĩũrooka, na wĩ hakuhĩ. Mũthenya ũcio nĩ mũthenya wĩ nduma na kĩeha, ũrĩ matu na kĩbii gĩtumanu! Mbũtũ nene ya ngigĩ na ĩrĩ na hinya nĩrooka, gũtirĩ kuoneka na gũtikooneka ĩngĩ ta yo thuutha wayo. Ĩrooka ĩhaana o ta nduma ĩhumbĩrĩĩte irĩma.  Ĩrathiĩ ĩkĩanangaga o ta mwaki, na ĩgooka ĩkĩũngũrũragia o ta rũrĩrĩmbĩ rwa mwaki. Na kũrĩa ĩrathiĩ bũrũri ũhaana o mũgũnda wa Edeni no na kũrĩa ĩroima nĩ werũ mũtheri, gũtirĩ kĩndũ o na kĩmwe ĩratigia.  Ihaana o ta mbarathi, irathiĩ ihanyũkĩĩte o ta mbarathi cia mbaara. Mũrurumo wacio no ta wa ngaari cia mbarathi, iragerera irĩma igũrũ ikĩrũũgarũũgaga na ikĩgambaga o ta mwaki ũgĩcina mahuti. Irathiĩ ciĩbangĩĩte wega o ta mbũtũ nene ya ita ĩhaarĩirie kũrũa. Andũ maraciona igĩũka makanyiitwo nĩ kĩeha, na moothiũ moothe magatuka. Iratharĩkĩra o ta mbũtũ ya ita, irahaicĩrĩra thingo o ta thigari. Ciothe irathiĩ ciĩbangĩĩte iroreete o mbere, na gũtirĩ ĩrarora na kũngĩ. Itirathiĩ ikĩhatĩkanaga, ciothe irathiĩ irũngĩrĩirie. Irathiĩ ihĩtũkĩire kũrĩa kũgitĩre, gũtirĩ kĩndũ kĩracirũũgamia. Iragerera matũũrainĩ na igathĩira thingo igũrũ ihiũhĩĩte, Irahaicĩrĩra nyũmba na ĩgatoonyera ndirica o ta aici.   Igĩũka, thĩ nĩgũthingitha ĩrathingitha, igũrũ nakuo no kũinaina kũrainaina. Riũa na mweri igũtuĩka nduma na nacio njata itiraruta ũtheri wacio.  MWATHANI arathana arurumĩĩte, atongoreetie mbũtũ ĩyo yake. Thigari iria iramwathĩkĩra nĩ thigari njamba na itarĩ ithabu. Hĩ, kaĩ mũthenya wa MWATHANI nĩ mũthenya mũnene na wa kũmakania-ĩ! Nũũ ũngĩhota kũwĩtiiria? Andũ kwĩrwo merire MWATHANI ekuuga atĩrĩ, “ O na rĩu njookereraai na ngoro cianyu, mwĩhingĩĩte kũrĩa, mũkĩrĩraga o na mũgĩcakayaga. Rekeei ngoro cianyu thuuthĩku cionanie kĩeha kĩanyu, gũtembũranga nguo cianyu gwiki ti kũiganu.”  Cookereraai MWATHANI Ngai wanyu: nĩ mũtaana na mũigua tha, ndaraakaraga na ihenya na nĩ mũtugi; na nĩericũkagwo agatiga kũherithania. Nũũ ũũĩ kana no agarũrũke na ericũkwo, acooke amũraathime na irio nyingĩ? Hĩndĩ ĩyo no muone irio na ndibei cia kũmũrutĩra. Huuhaai karumbeeta kũu kĩrĩmainĩ gĩa Zayuni; anĩrĩraai andũ mehinge kũrĩa irio; ĩtanaai kĩgomano gĩtheru! Cookanĩrĩriai andũ; mahaarĩriei nĩ ũndũ wa mũgomano mũtheru; reeheei andũ arĩa akũrũ, na mũcookanĩrĩrie ciana na ngeenge. Ahikania na ahiki nĩmoime nyũmba ciao mooke. Athĩnjĩri Ngai, arĩa matungatagĩra MWATHANI, nĩmathiĩ marũũgame gatagatĩinĩ ga kĩgongoona na itoonyero rĩa Hekaarũ, makaĩre MWATHANI makĩmũhooyaga atĩrĩ, “Iguĩra andũ aaku tha, MWATHANI! Ndũkaareke ndũũrĩrĩ iria ingĩ itũmenererie na itũnyarare, igĩtũũragia atĩrĩ, ‘Kaĩ Ngai wanyu arĩ ha?’ ” Ngai kũhe bũrũri bũũthi Na rĩĩrĩ, MWATHANI agĩkĩrũmbũiya bũrũri wake, na agĩkĩiguĩra andũ aake tha. Agĩcookeria andũ aake akĩmeera atĩrĩ, “Nĩngũmũhe irio, ndibei na maguta ma mĩtamaiyũ ma kũmũigana. Ndigũcooka kũreka ndũũrĩrĩ imũnyarare. Nĩngũmũthengeria mbũtũ ĩyo nene ya ngigĩ yoimĩĩte mwena wa na rũgongo, imwe ndĩcitware werũinĩ. Ngigĩ irĩa itongoreetie ngũcitwara iriainĩ rĩa Cumbĩ na irĩa irigĩĩtie ndĩcitware iriainĩ rĩa Mediteraneani. Mĩĩrĩ yacio ĩkũbutha ĩnunge. Ngũciananga tondũ wa ũrĩa wothe imwĩkĩĩte.  “Mĩgũnda, mũtigeetigĩre, kenaai na mũcanjamũke tondũ wa ũrĩa wothe MWATHANI amwĩkĩire. Nyamũ cia gĩthaka, mũtigeetigĩre. Ithaka nĩirurĩĩte; mĩtĩ nĩrutĩĩte matunda maayo, mĩkũyũ na mĩthabibũ nĩciarĩĩte mũno.  “Andũ a Zayuni, kenaai, canjamũkaai thĩinĩ wa MWATHANI Ngai wanyu. Nĩamurĩirie mbura ya kũigana; nĩamũtũmĩire mbura ĩrĩa nene o na ĩrĩa niini o ta ũrĩa aamuuragĩria mahinda ma tene. Ihuuhĩro cianyu cia ngano nĩirĩiyũra ngano, na ihihĩro cianyu cia ndibei na cia maguta ma mĩtamaiyũ ciyũre na ciune. Nĩndĩmũcookeria kĩrĩa mworĩirwo nĩkĩo mĩaka ĩrĩa mĩrumbĩ ya ngigĩ yarĩire mĩmera yanyu. Nĩ niĩ ndamũtũmĩire mbũtũ ĩyo ya ngigĩ ĩmũtharĩkĩre. Mũrĩgĩa na irio ciakũrĩa nginya mũhũũne; na nĩmũrĩgooca MWATHANI Ngai wanyu ũrĩa ũmwĩkĩire maũndũ ma kũgegania. Andũ aakwa matigaacooka kũnyararwo rĩngĩ. Hĩndĩ ĩyo inyuĩ andũ a Isiraeli nĩmũrĩmenya atĩ ndĩ hamwe na inyuĩ, nĩ niĩ MWATHANI Ngai wanyu, na gũtirĩ ũngĩ tiga niĩ. Andũ aakwa matigaacooka kũnyararwo rĩngĩ. Mũthenya wa MWATHANI  “Thuutha ũcio, nĩngaitĩrĩria andũ oothe Roho wakwa: aariũ na aarĩ aanyu nĩmakaarathaga moohoro, andũ arĩa akũrũ nao marootage irooto, andũ arĩa eethĩ moonage cioneki. Mahindainĩ macio nĩngaitĩrĩria ndungata cia arũme na cia andũ a nja, Roho wakwa. “Nĩngaaheana cionereria cia mũthenya ũcio, nacio cioneke kũũrĩa igũrũ na gũũkũ thĩ. Nĩgũkaagĩa na ũiti wa thakame, mwaki, ndoogo nyingĩ.  Riũa rĩgaatuĩka nduma, mweri naguo ũtuunĩhe o ta thakame, mbere ya mũthenya mũnene na wa kũmakania wa MWATHANI ũũke.  No rĩĩrĩ, mũndũ o wothe ũkayagĩra rĩĩtwa rĩa MWATHANI nĩakaahonoka. Ta ũrĩa MWATHANI oigĩĩte, ‘Andũ amwe nĩmagaatigara Jerusalemu; andũ arĩa ndĩthuurĩire nĩmakaahonoka.’ ”