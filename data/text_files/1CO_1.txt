 Kuuma kũrĩ niĩ Paũlũ, o niĩ ndeetirwo na kwenda kwa Ngai nduĩke mũtũmwo wa Kristũ Jesũ, na kuuma kũrĩ Sosithene mũrũ wa Ithe witũ:  Kũrĩ kanitha wa Ngai ũrĩa ũrĩ Korinitho, na kũrĩ arĩa oothe meetĩĩtwo matuĩke andũ atheru a Ngai, arĩa matuĩkĩĩte aake thĩinĩ wa Kristũ Jesũ, o hamwe na andũ oothe a kũndũ guothe arĩa mathaathayagia Mwathani witũ Jesũ Kristũ, o we Mwathani wao na no we Mwathani witũ: Wega na thaayũ wa Ngai Ithe witũ na wa Mwathani Jesũ Kristũ irogĩa na inyuĩ. Iraathimo thĩinĩ wa Kristũ Nĩnjookagĩria Ngai ngaatho hĩndĩ ciothe nĩ ũndũ wanyu tondũ wa wega ũrĩa amũheete thĩinĩ wa Kristũ Jesũ. Tondũ wa gũkorwo mwĩ thĩinĩ wa Kristũ nĩamũtongirie maũndũinĩ moothe ma kwaria o na ma ũũgĩ. Ũhoro wa Kristũ nĩũmũtoonyeete wega mũno atĩ gũtirĩ kĩheeo o na kĩmwe mũtarĩ nakĩo rĩĩrĩ mwetereire kũguũranĩrio kwa Mwathani witũ Jesũ Kristũ. Nĩekũmũũmĩrĩria kinya mũthia nĩ geetha mũthenya ũcio wa Mwathani witũ Jesũ Kristũ mũtikaanakorwo na wĩhia. Ngai ũrĩa wamwĩtire mũrĩ na ngwatanĩro na Mũũriũ wake Jesũ Kristũ Mwathani witũ nĩ Ngai mwĩhokeku. Njatũkano thĩinĩ wa kanitha Aariũ na aarĩ a Ithe witũ, nĩndamũthaitha rĩĩtwainĩ rĩa Mwathani witũ Jesũ Kristũ, atĩ inyuothe mũiguithanagie na mũtikagĩe na njatũkano gatagatĩinĩ kaanyu. Koragwoi mũnyiitanĩire mwĩ na meciiria o mamwe na ngoro o ĩmwe. Amu nĩmenyithĩĩtio ũhoro nĩ andũ a mũciĩ wa Kiloe atĩ nĩkũrĩ na njatũkano gatagatĩinĩ ka aariũ na aarĩ a Ithe witũ.  Andũ amwe aanyu maroiga atĩ: “Niĩ ndĩ wa Paũlũ”; angĩ, “Niĩ ndĩ wa Apolo”; angĩ “Niĩ ndĩ wa Kefa”; na arĩa angĩ, “Niĩ ndĩ wa Kristũ.” Kaĩ Kristũ agayanĩĩtio?#. Kaĩ Kristũ agayanĩĩtio?: Maandĩko mamwe moigaga atĩ Kristũ ndangĩgayanĩka. Paũlũ-rĩ, nĩ we wambirwo mũtharabainĩ nĩ ũndũ wanyu? Mwabatithirio thĩinĩ wa rĩĩtwa rĩa Paũlũ?  Nĩnjookagĩria Ngai ngaatho tondũ hatirĩ mũndũ o na ũmwe wanyu ndabatithirie tiga o Kirisipo na Gayo. Kwoguo gũtirĩ mũndũ ũngĩkiuga atĩ aabatithirio thĩinĩ wa rĩĩtwa rĩakwa.  (Ĩndĩ nĩndabatithirie Sitefana na andũ a mũciĩ wake; tiga acio, ndikũririkana kana kũrĩ mũndũ ũngĩ ndabatithirie.) Kristũ ndandũmire ngabatithanie. Aandũmire ngahunjie Ũhoro ũrĩa Mwega, na ndĩũheane itekũhũthĩra ciugo iria ciumanĩĩte na ũũgĩ wa mũndũ, nĩguo ndũme na ma gĩkuũ gĩa Kristũ mũtharabainĩ gĩtikaagithio kĩene. Kristũ nĩ we hinya na ũũgĩ wa Ngai Tondũ ũhoro wa gĩkuũ gĩa Kristũ mũtharabainĩ nĩ ũrimũ kũrĩ andũ arĩa maroora; ĩndĩ kũrĩ ithuĩ arĩa tũrahonokio ũhoro ũcio nĩ hinya wa Ngai.  Tondũ nĩkwandĩkĩĩtwo atĩrĩ: “Nĩngaathũũkia ũũgĩ wa arĩa oogĩ, na njeherie ũmenyo wa imenyi.”  Mũndũ ũrĩa mũũgĩ akĩrĩ kũ? Mũrutani wa Watho o naake e kũ? Ũrĩa waragia na ũũgĩ mũingĩ wa matukũ maya o naake e kũ? Githĩ Ngai ndagĩtuĩte ũũgĩ wa thĩ ĩno o ũrimũ? Tondũ kũringana na ũũgĩ wa Ngai, Ngai nĩatũmire andũ maage kũmũmenya na njĩra ya ũũgĩ wao. Handũ ha ũguo nĩonire kwagĩrĩire ahũthĩre ũrimũ wa ũndũ ũrĩa tũhunjagia nĩ geetha ahonokie arĩa meetĩkĩĩtie. Amu Ayahudi meetagia ciama, nao Angiriki macaragia ũũgĩ. No ithuĩ tũhunjagia Ũhoro wa Kristũ e mwambe, ũhoro ũrĩa kũrĩ Ayahudi nĩ ũndũ wa kũmahĩngĩĩca, na kũrĩ andũ a Ndũũrĩrĩ nĩ ũrimũ; no kũrĩ arĩa meetĩĩtwo nĩ Ngai, Ayahudi na andũ a Ndũũrĩrĩ, ũhoro wa Kristũ nĩ hinya, o na ũũgĩ wa Ngai. Tondũ ũndũ ũrĩa wonekaga ũrĩ ũrimũ wa Ngai nĩũrĩ ũũgĩ mũnene gũkĩra ũũgĩ wa andũ, na ũndũ ũrĩa wonekaga ũrĩ ũhũthũ wa Ngai nĩũrĩ hinya mũnene gũkĩra hinya wa andũ. Aariũ na aarĩ a Ithe witũ, ririkanaai gwĩtwo kwanyu, ti aingĩ aanyu maarĩ oogĩ kũringana na maũndũ ma thĩ kana maarĩ na hinya kana maaciarĩirwo mĩciĩ ya gĩtĩĩo. No Ngai aathuurire maũndũ ma gũũkũ thĩ marĩa moonagwo marĩ ma ũrimũ nĩguo aconore arĩa oogĩ, na agĩthuura maũndũ marĩa moonagwo matarĩ na hinya ma gũũkũ thĩ nĩguo aconore marĩa marĩ na hinya. O na aathuurire indo iria andũ mamenaga magacitua atĩ itirĩ bata, o hamwe na maũndũ gũtarĩ nĩ geetha oonanie atĩ marĩa marĩ kuo matirĩ bata o na haniini. Nĩ ũndũ ũcio gũtirĩ mũndũ o na ũmwe ũngĩtĩĩa mbere ya Ngai. No Ngai nĩ we kĩhumo kĩa muoyo wanyu mwĩ thĩinĩ wa Kristũ Jesũ, ũrĩa aatuire ũũgĩ witũ uumĩĩte kwĩ Ngai, o na akĩmũtua ũtheru, ũthingu, na mũkũũri witũ,  o ta ũrĩa kwandĩkĩĩtwo atĩ: “Ũrĩa ũkwenda gwĩtĩĩa, nĩetĩĩe nĩ ũndũ wa maũndũ marĩa Mwathani eekĩĩte.”