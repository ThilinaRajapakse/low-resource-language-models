 Kĩrĩĩkanĩro gĩa tũhũ gatagatĩinĩ ka Juda na Misiri MWATHANI aroiga atĩrĩ, “Kaĩ arĩa maathanaga Juda marĩ thĩĩnainĩ nĩ ũndũ nĩmaanemeire-ĩ! Marathondeka mĩbango, na matinjũũrĩĩtie. Marathondeka irĩĩkanĩro, na itirangenia; magakĩongerera meehia igũrũ rĩa meehia! Moimagarĩĩte mathiĩ Misiri, matanjũũrĩĩtie ũtaaro. Maracaria gwa kwĩgitia Misiri, na maigĩĩte mwĩhoko wao harĩ mũthamaki wa Misiri. Kwĩgitia harĩ mũthamaki wa Misiri gũgaatuĩka gĩconoko harĩ inyuĩ; kũiga mwĩhoko o kũu Misiri nakuo gũtuĩke thoni. O na gũtuĩka njaama ciake nĩikinyĩĩte Zoani na atũmwo aake magakinya Hanesi, andũ oothe a Juda nĩmakeerira nĩ ũndũ mehokeete rũũrĩrĩ rũtangĩmateithia, no nĩ rwakũmareehithĩria gĩconoko na thoni.”  Ĩno nĩ ndũmĩrĩri nditũ ĩkoniĩ nyamũ cia werũ wa mwena wa kĩanda; “Atũmwo maratuĩkanĩria bũrũri wa mathĩĩna na kĩmako, bũrũri ũrĩ mĩrũũthi, nyamũ cia thĩ irĩ na thumu, na ingĩ njũru mũno ikũũmbũka. Makuuithĩĩtie ndigiri na ngamĩĩra indo cia goro, macitwarĩre rũũrĩrĩ rũtangĩhota kũmateithia. Na tondũ ũteithio wa Misiri ndũrĩ kĩene na nĩ wa tũhũ, nĩkĩo njĩtĩĩte bũrũri ũcio ‘Ndamaathia ndoorie.’ ” Mũingĩ mũremi Thiĩ ũmaandĩkĩre ũndũ ũyũ kĩhengereinĩ na ũũtoonyie mabukuinĩ; ũndũ ũcio ũgĩtuĩke ũira nĩ ũndũ wa mahinda marĩa magooka, o nginya tene na tene. Ũyũ nĩ mũingĩ mũremi, na nĩ ciana itũmagĩra maheeni. Nĩ ciana iteendaga kũigua mataaro ma MWATHANI. Ciĩraga arathi atĩrĩ, “Tigaai gũtũrathĩra. Mũtigatũrathĩre maũndũ marĩa makoniĩ ũthingu, tũrathagĩreei o maũndũ marĩa mangĩtũkenia, o maũndũ ma matũhũũhũ. Eheraai njĩrainĩ ciitũ, tigaai gũtũhĩngĩrĩria. Tũtigithiei ndeto cia Ngai Ũrĩa Mũtheru wa Isiraeli.”  Ngai Ũrĩa Mũtheru wa Isiraeli egũkiuga atĩrĩ, “Mũregeete ndeto ciakwa, mũkeehoka kũhinyanĩrĩria na ungumania. Ũũru ũgũkĩmũgũĩra o mu ũmũkomere o ta rũthingo rũraihu na igũrũ rwatũkangu, rĩrĩa rwamomoka na ihenya o ta kũbucia kwa riitho na rũterĩgĩrĩirwo. Ũgũkĩmũmemenda ũtarĩ na tha mũkue o ta nyũngũ, ĩrĩa ĩtatigaraga o naarĩ rũgĩo, rũngĩruta mwaki riiko, o na rũtangĩtaha maaĩ itangiinĩ.”  MWATHANI Ngai Ũrĩa Mũtheru wa Isiraeli aramwĩra atĩrĩ; “Mũngĩhonoka o mũngĩmũcookerera na mũmwĩhoke. Mũngĩkirĩrĩria na mũmwĩhoke, norĩo mũngĩgĩa na hinya.” No inyuĩ nĩmũregeete maũndũ macio. Mũroiga atĩrĩ, “Aaca! Nĩkũũra tũkũũra tũhaicĩĩte mbarathi!” Nĩ ma nĩmũkũũra. Mũroiga mũkũũra mũhaicĩĩte mbarathi irĩ na ihenya, no arĩa makũingatana na inyuĩ, megũkorwo me na mbarathi irĩ na ihenya makĩria. Andũ aanyu ngiri ĩmwe makaingatithagio nĩ mũndũ ũmwe. Andũ ataano magaakorwo marĩ aiganu a kũmũingatithia inyuothe, nginya mũtigwo mũhaana mũtĩ wa bendera ũrũngiĩ kĩrĩma igũrũ. Ngai nĩakaraathima andũ aake No rĩĩrĩ, MWATHANI aikaire eetereire kũmũiguĩra tha. Eetereire kũmũtuga nĩ gũkorwo MWATHANI Ngai eekaga o maũndũ ma kĩhooto. Arĩa maikaraga mamwĩhokeete maikaraga makeneete. Inyuĩ mũtũũraga Jerusalemu, mũtigaacooka gũikara mũkĩrĩraga rĩ kana rĩ. MWATHANI nĩarĩmũiguagĩra tha mwamũkaĩra; aigua kĩrĩro kĩanyu, nĩarĩmwĩtĩkaga. MWATHANI no areke muone thĩĩna kana mũhinyĩrĩrio, no rĩĩrĩ, mũrutani wanyu ndegũcooka kwĩhitha, no nĩmũrĩmuonaga na maitho maanyu. Mũngĩhĩtia njĩra, mũrore ũrĩo kana ũmotho, nĩarĩmwaragĩria akamwĩra atĩrĩ, “Njĩra nĩ ĩno. Gereraai yo.” Mũgĩcooke muoe mĩhianano yanyu ĩrĩa ĩhumbĩrĩĩtwo na betha na na ĩrĩa ĩhumbĩrĩĩtwo na thahabu mũmĩikie kũraihu na inyuĩ o ta gĩko, mũkiugaga atĩrĩ, “Ĩroora.” MWATHANI agĩcooke amuurĩrie mbura mwahanda irio; irio ikũre mĩgũndainĩ yanyu na ciumie mũno. Mahiũ maanyu hĩndĩ ĩyo makĩone ũrĩithio mwariĩ. Nacio ndeegwa cia mĩraaũ na ndigiri iria mũtũmagĩra mũkĩrĩma mĩgũnda yanyu, ikĩrĩage irio thondeke wega ihuuhĩĩtwo na itaarũrũ na icungi. Hĩndĩ ĩyo matũũra marĩa mairigĩre na thingo cia hinya ma thũ, mamomorwo, na thũ cianyu nyingĩ ciũragwo; irĩmainĩ ciothe iria ndaaya na tũthũngũriinĩ tuothe, kuume tũrũũĩ tũgũtherera. Mweri ũkaara o ta riũa; naguo ũtheri wa riũa ũkorwo na hinya maita mũgwanja, kana ũtheri wa mĩthenya mũgwanja ũturanĩirwo hamwe. Hĩndĩ ĩyo MWATHANI nĩakooha ironda na ahonie nguraro iria eekĩrĩĩte andũ aake. Ngai kũherithia Aasiria Riiri na hinya wa MWATHANI ũroneka o kũraaya. Arooka aakanĩĩte ta mwaki, na kũrĩ na ndoogo ndumanu nĩ geetha oonanie ũrĩa araakarĩĩte. Aaria mĩgambo yake ĩracina o ta mwaki ũrarĩrĩmbũka. Mĩhũũmũ yake ĩhaana o ta rũũĩ rũiyũrĩĩte rũgakinya mũndũ o ngingo; ĩramũrania ndũũrĩrĩ, ĩgacihũũra na matũhũũhũ, ĩgaciĩkĩra matamu kanua nĩ geetha ithiio nacio. No inyuĩ mũkaina mũkeneete, o ta ũrĩa mwĩkaga ũtukũ ũrĩa gũkoragwo thigũkũ theru kana ta rĩrĩa andũ mathiaga makĩinaga gũkĩhuuhagwo mĩtũũrirũ, meerekeire kĩrĩmainĩ kĩa MWATHANI, o we mũhonokia wa Isiraeli. MWATHANI nĩakaareka andũ oothe maigue mũgambo wake wĩ na riiri, na moone hinya wa maraakara maake. Gũgaakorwo kũrĩ na mwaki ũrarĩrĩmbũka, marurumĩ, mbura nene ya mbembe, na kĩguũ kĩingĩ. Aasiria nĩmakaanyiitwo nĩ kĩmako kĩnene, maigua mũgambo wa MWATHANI na moona ũrĩa aramaherithia. Maita moothe MWATHANI anahũũra Aasiria, andũ aake marũũhagia makĩhũũraga ndarama na inanda. Ngai we mwene nĩ we ũkaahũũra Aasiria. Icua rĩa mwaki rĩhaarĩĩrio ihinda iraaya, na nokuo mũthamaki wa Aasiria akaahĩĩra. Nĩ irima rĩariĩ na iriku rĩrĩ na ngũ nyingĩ na mwaki mũnene. MWATHANI nĩ we mwene ũgwakia mwaki ũcio na mĩhũũmũ yake ĩrĩa ĩhaana ta mwaki wa ũbiriiti.