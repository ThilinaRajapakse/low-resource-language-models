 Solomoni gwaka Hekaarũ Na rĩĩrĩ, Solomoni aambĩrĩirie gwaka Hekaarũ mweri wa keerĩ ũrĩa wĩtagwo Zivu, mwakainĩ wa kana wa gũthamakĩra Aisiraeli. Hĩndĩ ĩyo kwarĩ mwaka wa magana mana ma mĩrongo ĩnaana () kuuma Aisiraeli moima bũrũri wa Misiri. Naguo mwako ũcio wahaanaga ta ũũ: Mwena wa na thĩinĩ warĩ na ũraihu wa mita mĩrongo ĩĩrĩ na mũgwanja, wariĩ wa mita kenda, na kĩrũũgamo mita ikũmi na ithatũ na nuthu. Nakĩo gĩthaku kĩrĩa kĩarĩ mbere ya handũ harĩa hatheru kĩarĩ na ũraihu wa mita inya na nuthu, wariĩ wa mita kenda, o ta ũrĩa wariĩ wa Hekaarũ waiganaga. Nacio ndirica cia Hekaarũ ĩyo agĩciakithia na marima maceke na mwena wa na nja na maaramu na mwena wa na thĩinĩ. Ningĩ na mwena wa na nja wa thingo, mwena wa na thuutha wa Hekaarũ, agĩakĩrĩra nyũmba ithatũ cia ngoroba, na o ngoroba yarĩ na kĩrũũgamo kĩa mita igĩrĩ na boiniti igĩrĩ Thĩinĩ wa ngoroba ya thĩ o nyũmba yarĩ na wariĩ wa mita igĩrĩ na boiniti igĩrĩ. O na ningĩ niyarĩ na nyũmba ya gatagatĩ ya wariĩ wa mita igĩrĩ na boiniti mũgwanja na ya gatatũ ya wariĩ wa mita ithatũ na boiniti ĩmwe. Thingo cia Hekaarũ aaciakĩĩte igĩtigagio mbako cia gũcooka kũigĩrĩrwo mbaaũ ndungu cia mwako wa nyũmba icio nĩguo mbaaũ itigaatoonye thingoinĩ cia Hekaarũ ĩyo. Namo mahiga marĩa maakaga Hekaarũ ĩyo maacũhĩirio o kware, nĩ ũndũ ũcio gũtiaiguagwo mũgambo wa nyundo kana wa ithanwa, o na kana wa cuuma o yothe hĩndĩ ĩrĩa mwako ũcio wakagwo. Naguo mũromo wa gũtoonya ngoroba ya thĩ warĩ na mwena wa kĩanda wa Hekaarũ ĩyo. Mũndũ agĩtoonya ngoroba ya keerĩ o na ya gatatũ ahũthagĩra njĩra yakĩĩtwo ta ngathĩ. Nĩ ũndũ ũcio Solomoni agĩakithia mwako wothe wa Hekaarũ akĩũrĩĩkia. Agĩcooka agĩĩkĩra ciiring'i ya mbaaũ cia burangi ndungu na mbaaũ ingĩ, na ciothe ciarĩ cia mĩtarakwa. Nacio ngoroba icio aakithĩĩtie, o ngoroba yarĩ na kĩrũũgamo kĩa mita igĩrĩ na boiniti igĩrĩ. Ciakĩrĩirwo na mwena wa nja ya Hekaarũ ĩyo na cianyiitithanĩĩtio nĩ mbaaũ ndungu cia mĩtarakwa. Naake MWATHANI akĩĩra Solomoni atĩrĩ, “Ũngĩtũũra wathĩkagĩra mawatho na maathani maakwa-rĩ, nĩngũkũhingĩria ũrĩa ndeerĩire thooguo Daudi. Nĩngũtũũrania na andũ aakwa a Isiraeli ndĩ thĩinĩ wa Hekaarũ ĩno ũraaka, na ndigaatigana nao.” Nĩ ũndũ ũcio, Solomoni agĩaka Hekaarũ ĩyo, akĩmĩrĩĩkia. Kũrĩĩkia mwako wa Hekaarũ na mwena wa na thĩinĩ (Maũ .-) Nacio thingo cia mwena wa na thĩinĩ agĩcihumbĩrithia na mbaaũ cia mĩtarakwa ciakĩĩtwo kuuma thĩ kinya igũrũ. Nakuo kũu Hekaarũ thĩ, agĩkũhumbĩrithia na mbaaũ cia mĩthengera inyiitithanĩĩtio.  Agĩcooka agĩakithia kanyũmba kaniini o kũu Hekaarũinĩ mwena wa na thuutha agĩgatua Handũ Harĩa Hatheru Mũno. Kaagayanĩĩtio na mbaaũ cia mĩtarakwa kuuma thĩ kinya igũrũ na kaarĩ na ũraihu wa mita kenda. Nayo nyũmba ĩyo ĩngĩ ya na mwena wa mbere wa Handũ Hau Hatheru Mũno yarĩ na ũraihu wa mita ikũmi na inyaanya. Nacio mbaaũ cia mĩtarakwa iria ciahumbĩrĩĩte Hekaarũ na mwena wa na thĩinĩ ciagemeetio na mbica ciacũhĩĩtio, ihaana ta inya, na ingĩ ta mahũa macanũkĩĩte wega. Guothe kwahumbĩrĩĩtwo na mbaaũ cia mĩtarakwa na gũtiarĩ ihiga rĩonekaga. Nako kanyũmba kau aakithĩĩtie kũu thĩinĩ wa Hekaarũ kaarĩ ga kũigaga Ithandũkũ rĩa Kĩrĩĩkanĩro kĩa MWATHANI. Kanyũmba kau kaarĩ mita kenda thikwea na kaahumbĩrĩĩtwo na thahabu ĩrĩa therie mũno mĩena yothe. Nakĩo kĩgongoona kĩahumbĩrĩĩtwo na mbaaũ cia mĩtarakwa na mwana wa na rũgongo. Kũu thĩinĩ wa Hekaarũ guothe kwaahumbĩrĩĩtwo na thahabu ĩrĩa therie mũno, nacio nyororo cia thahabu igeekĩrwo ikĩranĩĩtie ikahingĩrĩria Handũ Harĩa Hatheru Mũno, harĩa o naho hahumbĩrĩĩtwo na thahabu.  Naake Solomoni akĩgemia Hekaarũ yothe kũu thĩinĩ na thahabu. Ningĩ akĩhumbĩra kĩgongoona kĩa Handũ Harĩa Hatheru Mũno na thahabu.  Naake Solomoni agĩthondekithia mĩhiano ya ciũmbe igĩrĩ iria irĩ mathagu na mbaaũ cia mĩtamaiyũ agĩciiga Handũ Harĩa Hatheru Mũno. O kĩmwe gĩacio kĩarĩ na ũraihu wa mita inya na boiniti inya. -Ciũmbe icio ciarĩ cia ithimo ciiganaine na ningĩ cia mũthondekere o ro ũmwe. O kĩmwe kĩarĩ na mathagu meerĩ na o ithagu rĩarĩ rĩa ũraihu wa mita igĩrĩ na boiniti igĩrĩ. Kwoguo ũraihu wa kuuma mũthia wa ithagu rĩmwe kinya mũthia wa rĩrĩa rĩngĩ warĩ mita inya na boiniti inya. Nacio ciũmbe icio igĩrĩ i mathagu agĩciiga thĩinĩ wa Handũ Harĩa Hatheru Mũno. Namo mathagu maacio maatambarũkĩĩte o ithagu rĩkahuutanĩria na rĩrĩa rĩngĩ o gatagatĩ ka nyũmba, nayo mĩthia ya macio mangĩ meerĩ ĩkahuutia rũthingo. Naake mũthamaki akĩhumbĩra ciũmbe icio na thahabu. Nacio thingo ciothe cia tũnyũmba tũu twerĩ agĩcigemia na mĩhiano ya ciũmbe iria irĩ mathagu ciacũhĩĩtio, ya mĩkĩndũ o na ya mahũa macanũku. Nakuo kũu Hekaarũinĩ thĩ, agĩkũhumbĩra na thahabu guothe o hamwe na tũnyũmba tũrĩa twarĩ na mwena wa na nja. Agĩcooka agĩthondekithia mĩrango ĩĩrĩ ya mbaaũ cia mĩtamaiyũ inyiitanĩĩte hamwe ya kũhingaga Handũ Harĩa Hatheru Mũno. Mwena wa na igũrũ wa mĩrango ĩyo yathondekeetwo na mbaaũ cianyiitithanĩĩtio ikagĩa na mĩthia ĩtaano.#. Mĩthia ĩtaano: Na mwarĩrie wa gĩthũngũ nĩ ta kuuga “Pentagon”. Kĩhibirania gĩtiheanĩĩte ũhoro ũyũ wega. Nayo mĩrango ĩyo akĩmĩgemia na mĩhiano ĩrĩa ĩrĩ mathagu na ya mĩkĩndũ na ya mahũa macanũku. Agĩcooka akĩmĩhumbĩra na thahabu na akĩhumbĩra ciũmbe icio na mĩkĩndũ ĩyo. Ningĩ agĩcooka agĩthondekithia buremu cia mbaaũ cia mĩtamaiyũ mũromoinĩ wa gũtoonyaga Hekaarũ thĩinĩ. Nacio buremu icio ciathondekeetwo irĩ cia thikwea. Mĩrango ĩrĩa yekĩrirwo ho yarĩ ya gũkũnjagwo na yarĩ ya mbaaũ cia mĩthengera. Agĩcooka akĩmĩgemia na mĩhiano yacũhĩĩtio ya ciũmbe iria i mathagu, na ya mĩkĩndũ na ya mahũa macanũku. Ningĩ agĩcooka agĩcihumbĩra na thahabu o wega. Ningĩ agĩcooka agĩakithia gĩthaku na mwena wa na mbere wa Hekaarũ ĩyo. Nakĩo kĩairigĩirwo na rũthingo rwa mahiga rũrĩa rwaigĩrĩirwo mbaaũ ndungu cia mĩtarakwa o thuutha wa koothi ithatũ cia mahiga. Na rĩĩrĩ, mweriinĩ wa keerĩ ũrĩa wĩtagwo Zivu, mwakainĩ wa ĩna wa ũthamaki wa Solomoni, nĩrĩo mũthingi wa Hekaarũ wambirwo. Naguo mwako wothe wa Hekaarũ ĩyo, o ta ũrĩa wacoreetwo, ũkĩrĩĩka mweriinĩ wa kanaana, nĩguo mweri wa Bulu, mwakainĩ wa ikũmi na ũmwe wa ũthamaki wa Solomoni. Solomoni aakire mwako ũcio handũ ha mĩaka mũgwanja.