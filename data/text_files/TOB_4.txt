 Tobiti gũtaara Tobia Ningĩ mũthenya o ro ũcio Tobiti akĩririkana mbeeca iria aatigĩire Gabaeli itũũrainĩ rĩa Ragesi thĩinĩ wa Media. Akĩĩĩra atĩrĩ, “Rĩu tondũ nĩndooria Ngai anjĩtĩkĩrie ngue-rĩ, nĩ wega njĩte mwana wakwa Tobia ndĩmwĩre ũhoro wa mbeeca icio.” Kwoguo Tobiti agĩĩta Tobia akĩmwĩra atĩrĩ, “Mwana wakwa, wona ndakua ũthike na gĩtĩĩo. Ndũkaanatiganĩrie maitũguo. Ũmũtĩĩage matukũ moothe ma ũtũũro waku; mwĩkage maũndũ ma kũmũkenia, na ndũkaae kũmũiguithagia kĩeha. Mwana wakwa, ririkana atĩ nĩarĩ moogwatiinĩ maingĩ nĩ ũndũ waku ũtaanaciarwo. Wona akua, ũkaamũthika hakuhĩ na niĩ. “Mwana wakwa, ririkana Mwathani Ngai witũ matukũ maaku moothe, na ndũkaaneehie ũkĩendaga kana ũrege gwathĩkĩra maathani maake. Hĩndĩ ciothe ĩkaga ũrĩa kwagĩrĩire na ndũkaaneingĩrie ũndũinĩ wothe mũũru. Tuĩka mwĩhokeku na nĩũrĩgaacagĩra maũndũinĩ marĩa ũrĩĩkaga.  “Mũndũ o wothe wathĩkagĩra Ngai mũheage na ũtaana kuuma harĩ indo ciaku. Angĩkorwo ũrĩkoragwo wĩ mũkarĩ hĩndĩ ĩrĩa ũkũhe athĩĩni, o naake Ngai noguo arĩtuĩkaga mũkarĩ hĩndĩ ĩrĩa egũkũhe. Heanaga kũringana na ũrĩa indo ciaku ciigana, amu o ũrĩa indo ciaku irĩ nyingĩ noguo wagĩrĩirwo nĩkũheana. Angĩkorwo indo ciaku nĩ niini, ndũkaae gwĩtigĩra kũheana kũringana na icio niini ũrĩ nacio. Na njĩra ĩyo ũgaagĩkorwo ũkĩigĩra mũthiithũ nĩ ũndũ wa mũthenya ũrĩa ũgaakorwo ũrĩ na bata. -Amu gũteithĩrĩria athĩĩni nĩguo mũhothi ũrĩa ũkenagia Ngai Ũrĩa Ũrĩ Igũrũ Mũno. Ĩka ũguo na nĩũkũhonokio kuuma bũrũri wa nduma wa arĩa akuũ. “Mwana wakwa, wĩmenyerere ũmaraaya wothe. Makĩria ma ũguo, hikia mũtumia kuuma mũhĩrĩgainĩ witũ, amu tũrĩ njiarwa cia anabii. Ndũkaanahikie mũndũ ũtarĩ wa mũhĩrĩga witũ. Ririkana atĩ Noa, Aburahamu, Isaaka, o na Jakubu, arĩa maarĩ maithe maitũ ma mbere biũ, oothe maahikirie andũ a mũhĩrĩga wao. Ngai nĩamaraathimire akĩmahe ciana, na kwoguo njiarwa ciao nĩikaagaya bũrũri wa Isiraeli. Kwoguo rĩu mũrũ wakwa, eendaga andũ aanyu, na thĩinĩ wa ngoro yaku ndũkaae kũira aariũ na aarĩ a andũ aanyu na njĩra ya kũrega kũhikia mũtumia kuuma kũrĩ o. Mwĩtĩĩo ta ũcio ũreehage gũtangĩka kũũru na kwanangĩka, o ta ũrĩa ũgũũta ũreehage thĩĩna mũnene na ng'aragu. “Aruti aaku a wĩra marĩhage o mũthenya; ndũkaae kũiga mũcaara wao kinya mũthenya ũyũ ũngĩ. Tĩĩaga Ngai na njĩra ĩyo na nĩegũkũhe kĩheeo. Ĩkaga wega hingo ciothe.  Ndũkaneeke mũndũ ũngĩ ũndũ o wothe ũrĩa ũtangĩenda mũndũ agwĩke wee mwene. “Ndũkanyuage ndibei nyingĩ nginya ũkarĩĩo, na ndũkaareke kũnyuaga ndibei gũtuĩke mũtugo. “Arĩa ahũũtu maheage irio, na arĩa me njaga ũkamahe nguo ciaku. Angĩkorwo wĩ mũtongu, heanaga na ũtaana, na wĩkage ũguo ũkeneete!  “Mũndũ ũmwe mwĩhokeku wa Ngai angĩkua, thondekagĩra mũciĩ wake irio#. Mũciĩ ... irio: Kana “iga irio mbĩĩrĩrainĩ yake.”, no ndũgeekage ũguo mũndũ mwĩhia angĩkua. “Geragia gũtaarwo nĩ mũndũ o wothe mũũgĩ, na ndũkaanaire ũtaari wothe mwega. “Goocaga Mwathani Ngai waku mahinda moothe, na ũmũũragie atũmage ũgaacagĩre ũndũinĩ o wothe wehaarĩria gwĩka. Amu ndaheanaga ũũgĩ wake kũrĩ andũ a rũũrĩrĩ rũngĩ. We nĩ we kĩhumo kĩa mawega moothe, na kũringana na wendi wake, no akwanange kana akũũrage. “Kwoguo mwana wakwa, ririkana mataaro maakwa, na ndũkaanariganĩrwo nĩ mo o na haniini. “Na rĩu nĩngwenda ũmenye atĩ nĩndatigĩire Gabaeli mũrũ wa Gabaria mbeeca nyingĩ itũũrainĩ rĩa Ragesi thĩinĩ wa Media.  Tiga gwĩtigĩra mũrũ wakwa atĩ tondũ rĩu nĩtũtuĩkĩĩte athĩĩni. Ũngĩathĩkĩra Ngai na weherere ũũru wothe, Ngai nĩegũkenio nĩ we na atũme ũgaacĩre.”