 Kuumbũra meehia na kũhooya wohanĩri#.Thaburi ĩno yandĩkirwo nĩ Daudi.  Kũraathimwo-rĩ, nĩ mũndũ ũrĩa woheirwo mahĩtia maake, o ũrĩa ũrekeirwo meehia maake. Kũraathimwo-rĩ, nĩ mũndũ ũrĩa MWATHANI atangĩtua mwĩhia na ũrĩa ũtaheenanagia.  Hĩndĩ ĩrĩa ndaagire kuumbũra meehia maakwa-rĩ, nĩndahinyarire nĩ ũrĩa ndatindaga ngĩcaaya mũthenya wothe. Nĩ gũkorwo, MWATHANI nĩwaherithagia mũthenya o na ũtukũ; hinya wakwa ũgĩgĩthira o ta ũrĩa ime rĩthiraga hĩndĩ ya ũrugarĩ.  Nĩrĩo ndakumbũrĩire meehia maakwa; ndiahithire mahĩtia maakwa. Ndatuire itua atĩ nĩngũkumbũrĩra meehia maakwa, MWATHANI, nawe ũkĩnjohera moothe.  Tondũ ũcio, andũ arĩa makwĩhokeete nĩmaagĩrĩirwo nĩgũkũhooyaga rĩrĩa maritũhĩirwo nĩ maũndũ. Hingo ĩrĩa mathĩĩna mooka matariĩ ta mũiyũro wa maaĩ-rĩ, matirĩkinyagĩrĩrwo nĩmo. Wee nĩ we kĩĩhitho gĩakwa, nĩũrĩngitagĩra hĩndĩ ya mathĩĩna; nĩngũkũinĩra nĩ ũndũ nĩũhonokeetie, o na ũkamenyerera wega.  MWATHANI ekuuga atĩrĩ, “Nĩndĩrĩkuonagĩrĩria njĩra ĩrĩa ũrĩgeraga; nĩndĩgũtaaraga na ngũmenyagĩrĩre. Ndũkahaane ta mbarathi kana nyũmbũ, iria itarĩ ũmenyo ũguo atĩ no mũhaka ciĩkĩrwo matamu na mĩrĩnga kanua nĩguo ciĩtĩkĩre gwathĩka.”  Andũ arĩa ooru matũnganaga na maũndũ maingĩ ma kũmaiguithia ruwo, no andũ arĩa mehokeete MWATHANI nĩamenyagĩrĩra na ũtugi wake. Inyuĩ arĩa athingu kenaai o na mũcanjamũke, nĩ ũndũ wa maũndũ marĩa MWATHANI eekĩĩte; inyuothe mũmũathĩkagĩra, kũngũiyai nĩgũkena.