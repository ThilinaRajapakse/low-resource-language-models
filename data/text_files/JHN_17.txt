 Jesũ kũhoera arutwo aake Na rĩĩrĩ, Jesũ arĩĩkia kuuga ũguo agĩtiira maitho akĩrora na igũrũ akiuga atĩrĩ, “Awa, ihinda nĩikinyu. Goocithia Mũũrũguo, nĩ geetha o naake akũgoocithie, amu nĩwamũheire ũhoti igũrũ rĩa andũ oothe, nĩguo ahe acio oothe wamũheire muoyo wa tene na tene. Naguo muoyo wa tene na tene nĩmakũmenye wee Ngai ũrĩa wa ma, o na mamenye Jesũ Kristũ ũrĩa watũmire. Nĩngũgoocithĩĩtie gũũkũ thĩ; nĩndĩkĩĩtie wĩra ũrĩa waheire ndute. Awa! Ngoocithia rĩu o maithoinĩ maaku; ngoocithia na ũgooci ũrĩa ndaarĩ naguo hamwe nawe thĩ ĩtaanoombwo. “Nĩndũmĩĩte ũmenyeke nĩ andũ arĩa waheire gũũkũ thĩ. Maarĩ aaku, nawe ũkĩĩhe o, nao nĩmaathĩkĩire ciugo ciaku. Rĩu nĩmamenyeete atĩ maũndũ moothe marĩa waheire moimaga kũrĩ we. Nĩ gũkorwo nĩndĩmaheete ũhoro ũrĩa waheire, nao makawamũkĩra magakĩmenya na ma atĩ niĩ ndoimire kũrĩ we, o na mageetĩkia atĩ nĩ we wandũmire. “Acio nĩ o ndĩrahoera. Ndikũhoera andũ a thĩ, tiga o arĩa ũheete, tondũ nĩ aaku. Kĩrĩa gĩothe ndĩ nakĩo nĩ gĩaku, na kĩrĩa gĩothe wĩ nakĩo nĩ gĩakwa; na nĩcionanĩĩtie riiri wakwa. Rĩu niĩ nĩngũũka kũrĩ we; ndigũcooka gũkorwo ndĩ gũũkũ thĩ, no aya ũheete marĩkoragwo gũũkũ thĩ. Awa Mũtheru! Mamenyagĩrĩre na hinya wa rĩĩtwa rĩaku o rĩĩtwa rĩu ũheete#. Mamenyagĩrĩre na hinya wa rĩĩtwa rĩaku o rĩĩtwa rĩu ũheete: Maandĩko mamwe moigaga “menyagĩrĩra arĩa waheire na hinya wa rĩĩtwa rĩaku.”, nĩguo matuĩke ũmwe o ta ũrĩa niĩ nawe tũrĩ ũmwe.  Rĩrĩa ndĩrakoragwo nao nĩndĩramamenyagĩrĩra na hinya wa rĩĩtwa rĩaku, o rĩu ũheete#. Nĩndĩramamenyagĩrĩra na hinya wa rĩĩtwa rĩaku, o rĩu ũheete: Maandĩko mamwe moigaga; nĩ ũndũ wa hinya wa rĩĩtwa rĩaku nĩmenyereire arĩa waheire.. Nĩndĩramagitagĩra na gũtirĩ o na ũmwe wao ũroorire tiga o mwana ũrĩa wa kũũra, nĩ geetha Maandĩko mahinge. “Rĩu nĩndĩrooka kũrĩ we. Ndĩroiga maũndũ macio moothe ndĩ gũũkũ thĩ nĩ geetha magĩe na gĩkeno gĩakwa kĩrĩ gĩkinyanĩru ngoroinĩ ciao. Nĩndĩmaheete ũhoro waku, nao andũ a thĩ makamathũũra, tondũ o ti a gũũkũ thĩ, o ta ũrĩa o na niĩ itarĩ wa gũũkũ thĩ. Ndirakũhooya atĩ ũmarute gũũkũ thĩ, no ũrĩa ndĩrakũhooya nĩ atĩ ũmamenyagĩrĩre kuuma kũrĩ Ũrĩa Mũũru. Amu o ta ũrĩa o na niĩ itarĩ wa gũũkũ thĩ, noguo o nao matarĩ a gũũkũ thĩ. Matherie na ũndũ wa ũhoro ũrĩa wa ma; tondũ ũhoro waku nĩ wa ma. O ta ũrĩa wee wandũmire gũũkũ thĩ, noguo o na niĩ ndĩmatũmĩĩte gũũkũ thĩ. Nĩndĩthereetie nĩ ũndũ wao, nĩ geetha o nao matherio na ũndũ wa ũhoro ũrĩa wa ma. “Ningĩ ti aya oiki ndĩrahoera; ndĩrahoera o na arĩa marĩnjĩtĩkagia nĩ ũndũ wa ciugo cia andũ aya. Ndĩrakũhooya atĩ oothe matuĩke ũmwe. Awa! Marokoragwo thĩinĩ witũ, o ta ũrĩa wee ũrĩ thĩinĩ wakwa na niĩ thĩinĩ waku. Marotuĩka ũmwe nĩ geetha andũ a thĩ meetĩkie atĩ wee nĩ we wandũmire. Nĩndĩmaheete riiri ũrĩa wee ũheete nĩ geetha matuĩke ũmwe, o ta ũrĩa niĩ nawe tũrĩ ũmwe: Niĩ thĩinĩ wao, nawe thĩinĩ wakwa, nĩ geetha matuĩke ũmwe kũna, nĩguo andũ a thĩ mamenye atĩ nĩ we wandũmire, nao andũ aya mamenye atĩ nĩũmeendeete, o ta ũrĩa ũnyendeete. “Awa! Nĩngwenda aya ũheete o nao magĩikarage harĩa niĩ ndĩ nĩ geetha moonage riiri wakwa ũrĩa ũheete, tondũ nĩwanyendeete o na mbere ya thĩ kũũmbwo. Awa Mũthingu! Andũ a thĩ matikũũĩ, no niĩ nĩngũũĩ, o na andũ aya nĩmooĩ atĩ nĩ we wandũmire. Nĩndatũmire makũmenye! Na no ngũthiĩ na mbere gwĩka ũguo, nĩ geetha wendani ũrĩa ũnyendeete naguo ũkoragwo thĩinĩ wao, na niĩ ngoragwo thĩinĩ wao.”