 Mataaro makoniĩ kwamũra Harũni na aariũ aake (Alaw .-) “Na rĩĩrĩ, ũũ nĩguo ũgeeka Harũni na aariũ aake nĩguo ũmamũre maandungatagĩre ta athĩnjĩri Ngai: Ũkooya ndeegwa ĩmwe ĩtarĩ ngũrũ na ndũrũme igĩrĩ itarĩ kaũũgũ. Ningĩ woe mĩgate ĩtarĩ mĩimbie, na tũkeeki tũtarĩ tũimbie tũkimanĩĩtio na maguta ma mĩtamaiyũ, o na tũmĩthuguiti tũtarĩ tũimbie tũhake maguta igũrũ, nayo yothe ĩgakorwo ĩthondekeetwo na mũtu mũhinyu wa ngano mwega mũno. Ũgaacooka ũmĩĩkĩre gĩkabũinĩ ũndutĩre ũkĩndutĩra ndeegwa ĩyo na ndũrũme icio igĩrĩ. “Nawe ũkaareehe Harũni na aariũ aake mũromoinĩ wa Hema ya gũtũnganwo, na ũkaameera methambe na maaĩ metherie. Ũgaacooka ũhumbe Harũni nguo icio cia ũthĩnjĩri Nga: nguo ĩkinyĩĩte maruinĩ, nguo ĩrĩa ya gũĩkĩrwo thĩ wa ebodi, ebodi, nguo ya gĩthũri, o na mũcibi. Na ũkaamuoha kĩremba mũtwe na woherere kĩrembainĩ kĩu kĩraũni kĩrĩa gĩtheru kĩandĩkĩĩtwo atĩrĩ, ‘Wamũrĩirwo MWATHANI.’ Ũcooke woe maguta ma kwamũrana ũmũitĩrĩrie mũtwe. “O nao aariũ aake ũkaamareehe na ũmeekĩre nguo ikinyĩĩte maruinĩ, ũmoohe mĩcibi mĩariĩ njohero ciao na ũmeekĩre tũkũbia mĩtwe. Ũguo nĩguo ũkaamũra Harũni na aariũ aake. O eene na njiarwa ciao magaatũũra maandungatagĩra ta athĩnjĩri Ngai nginya tene. “Nayo ndeegwa ĩyo ũkaamĩreehe mbere ya Hema ya gũtũnganwo, wĩre Harũni na aariũ aake maigĩrĩre mooko maao mũtwe wayo. Ũcooke ũthĩnjĩre ndeegwa ĩyo hau mbere yakwa mũromoinĩ wa Hema yakwa. Ũcooke woe thakame ĩmwe yayo ũhake koona cia kĩgongoona na kĩara gĩaku, nayo thakame ĩyo ĩngĩ ũmĩite hau thĩ wa kĩgongoona. Warĩĩkia gwĩka ũguo woe rwambũ ruothe, habaya, na higo cierĩ, nacio ciothe ũcicinĩre kĩgongoonainĩ. No nyama cia ndeegwa ĩyo, rũũa, na mara ũcicinĩre nja ya kambĩ. Icio nacio igĩtuĩke igongoona rĩa meehia ma athĩnjĩri Ngai. “Ningĩ woe ndũrũme ĩmwe, wĩre Harũni na aariũ aake maigĩrĩre mooko maao mũtwe wayo. Ũmĩthĩnje, ũcooke woe thakame yayo ũmĩminjaminjĩrie mĩena yothe ĩna ya kĩgongoona. Ũcooke ũtinangie ndũrũme ĩyo icunjĩ, ũthambie nyama ciayo cia nda na mathaagiro maayo, ũciigĩrĩre igũrũ wa mũtwe na icunjĩ icio ingĩ cia nyama.  Nayo ndũrũme ĩyo yothe ũmĩcinĩre kĩgongoonainĩ; ndũrũme ĩyo nĩ yo ĩrutĩirwo MWATHANI ya igongoona rĩa njino, na nĩ yo ya mũtararĩko ũrĩa ũkenagia MWATHANI, o na no yo kĩndũ kĩrĩa kĩrutĩirwo MWATHANI na ũndũ wa gũcinwo na mwaki. “Ũcooke woe ndũrũme ya igongoona rĩa kwamũrana, wĩre Harũni na aariũ aake maigĩrĩre mooko maao mũtwe wayo. Ũmĩthĩnje, woe thakame ĩmwe yayo ũmĩĩkĩre mũthiainĩ wa gũtũ kwa ũrĩo kwa Harũni na aariũ aake, o na ciarainĩ iria nene cia mooko maao ma ũrĩo, na ũmĩĩkĩre ciarainĩ iria nene cia magũrũ maao ma ũrĩo. Thakame ĩyo ĩngĩ ũmĩminjaminjĩrie kĩgongoona mĩena yothe. Ũcooke woe thakame ĩmwe ya ĩrĩa ĩ kĩgongoonainĩ, o na maguta mamwe ma makwamũrana, ũciminjaminjĩrie Harũni na aariũ aake, o na ũciminjaminjĩrie nguo ciao. We mwene, aariũ aake, na nguo ciao magĩtuĩke nĩmaamũrwo. “Ũcooke ũtinie maguta ma ndũrũme ĩyo, kĩmengemenge, rwambũ, habaya, higo cierĩ hamwe na maguta maacio, o na kĩero gĩa kũgũrũ kwa ũrĩo. Kuuma gĩkabũinĩ kĩa mĩgate ĩrĩa ndutĩirwo, woe mũgate ũmwe ũkimanĩĩtio na maguta ma ndamaiyũ, mũgate ũmwe ũtakimanĩĩtio na maguta ma ndamaiyũ, na gakeeki gaceke. Indo icio ciothe ũciigĩrĩre mookoinĩ ma Harũni na aariũ aake, ũmeere macinyamũrĩre ituĩke kĩheeo kĩa mwanya. Ũcooke ũcioe kuuma mookoinĩ maao, ũcicinĩre kĩgongoonainĩ, igũrũ wa igongoona rĩu rĩa njino irĩ igongoona rĩrĩa ndutĩirwo. Mũtararĩko wa igongoona rĩu nĩũngenagia. “Ningĩ woe gĩthũri kĩa ndũrũme ĩyo, ũnyamũrĩre ta kĩheeo kĩa mwanya, nakĩo gĩtuĩke rũgai rwaku. “Rĩrĩa mũthĩnjĩri Ngai ekwamũrwo, gĩthũri na kĩero kĩa ndũrũme ĩrĩa ĩkũhũthĩrwo nĩ ũndũ wa kũmwamũrana nĩndĩrĩamũragĩrwo irĩ ta kĩheeo kĩa mwanya na igacooka ikaigĩrwo athĩnjĩri Ngai. Nacio icunjĩ icio irĩtuĩkaga cia Harũni na aariũ aake, irĩ rũgai rũrĩa maagĩrĩirwo nĩkũheagwo nĩ ciana cia Isiraeli hingo ciothe. Icunjĩ icio irĩkoragwo irĩ kĩheeo gĩa athĩnjĩri Ngai kuuma magongoonainĩ maao ma thaayũ. Irĩkoragwo irutĩirwo Mwathani. “Nacio nguo cia ũthĩnjĩri Ngai cia Harũni agaacitigĩra aariũ aake thuutha wa gũkua gwake nĩguo magaaciĩkĩraga magĩitĩrĩrio maguta makĩamũrwo. Mũũriũ wake ũrĩa ũgaatuĩka mũthĩnjĩri Ngai ithenya rĩake agaaciĩhumbaga mĩthenya mũgwanja rĩrĩa egũtoonya gũtungata Handũ Harĩa Hatheru thĩinĩ wa Hema yakwa. “Ningĩ woe ndũrũme ĩyo ya kwamũrana, ũtherũkĩrie nyama ciayo handũ hatheru. Naake Harũni na aariũ aake marĩĩre nyama icio hamwe na mĩgate ĩrĩa ĩrĩ gĩkabũinĩ mũromoinĩ wa Hema ya gũtũnganwo. Marĩe indo icio cia horohio ya meehia, o icio maamũrĩĩtwo nacio. Athĩnjĩri Ngai no o maagĩrĩirwo nĩkũrĩa indo ici amu nĩ nyamũre. Gĩcunjĩ o na kĩmwe kĩa nyama cia kwamũrana kana kĩa mĩgate ĩyo kĩngĩgaatigara gĩkinyie rũũciinĩ gĩgaacinwo na mwaki; gĩtikaanarĩo amu nĩ gĩtheru. “Maũndũ macio nĩ mo ũgeeka Harũni na aariũ aake, o ta ũrĩa ngwathĩĩte; nawe ũkaaniina mĩthenya mũgwanja ũkĩmaamũra. O mũthenya no mũhaka ũkaarutaga ndeegwa ya igongoona rĩa meehia nĩ ũndũ wa horohio. Horohio ĩyo nĩgaatheria kĩgongoona. Nawe nĩũgaacooka ũgĩitĩrĩrie maguta ma mĩtamaiyũ nĩguo ũkĩamũre ũgĩtherie. Maũndũ maya ũkaameeka o mũthenya mĩthenya mũgwanja. Nakĩo kĩgongoona kĩu nĩgĩgaagĩtuĩka gĩtheru biũ, na kĩndũ o gĩothe kĩrĩa gĩkaahuutia kĩgongoona kĩu gĩgaatuĩka gĩtheru. Magongoona ma o mũthenya (Nda .-) “Na rĩĩrĩ, o mũthenya nĩũkaarutaga kĩgongoonainĩ tũtũrũme twĩrĩ twa mwaka ũmwe. Gatũrũme kamwe ũgakaruta rũũciinĩ, nako karĩa kangĩ ũgakaruta hwaĩinĩ. Na rĩrĩa ũkũruta gatũrũme kau ka mbere, ũgakarutanĩria na kiro ĩmwe ya mũtu wa ngano mũhinyu ũtukanĩĩtio na rita ĩmwe ya maguta ma mĩtamaiyũ matheru wega. Na ũgacitĩrĩria rita ĩmwe ya ndibei, ĩtuĩke ya igongoona. Nako gatũrũme kau kangĩ ũgakaruta igongoona hwaĩinĩ, na ũgakarutanĩria na mũtu, maguta ma mĩtamaiyũ o na ndibei, o ta ũrĩa ũkũrutĩĩte rũũciinĩ, nacio indo icio igĩtuĩke nĩ niĩ MWATHANI, ndutĩirwo na ũndũ wa gũcinwo na mwaki. Mũtararĩko wacio nĩũngenagia. Ngũtũũra ndutagĩrwo igongoona rĩu rĩa njino hau mũromoinĩ wa Hema ya gũtũnganwo. Hau nĩ ho ndĩrĩtũnganaga na inyuĩ na ngaaranĩria na inyuĩ. Ĩĩ, hau no ho ndĩrĩtũnganaga na andũ a Isiraeli, na ũtheri wakwa ũrĩa ũrĩkengaga ho nĩũrĩtuaga handũ hau handũ hatheru. Nĩngũtũma Hema na kĩgongoona ituĩke theru, na nĩngwamũra Harũni na aariũ aake mandungatagĩre ta athĩnjĩri Ngai. Na niĩ nĩngaatũũrania na andũ a Isiraeli, na nduĩke Ngai wao. Nao nĩmakaamenya atĩ nĩ niĩ MWATHANI Ngai wao ũrĩa wamarutire bũrũriinĩ wa Misiri nĩ geetha ndũũranagie nao. Nĩ niĩ MWATHANI Ngai wao.