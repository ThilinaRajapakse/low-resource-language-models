 Ũheani wa Akristiano  Aariũ na aarĩ a Ithe witũ, nĩtũkwenda mũmenye ũhoro wa wega wa Ngai ũrĩa waheanirwo makanithainĩ ma Makedonia. Andũ acio nĩmaageririo nĩ mathĩĩna marĩa moonire; no gĩkeno kĩao kĩarĩ kĩnene mũno ũguo atĩ nĩmaaheanire merutĩire o na gũtuĩka maarĩ athĩĩni mũno. Maaheanire kũringana na hinya wao, amu niĩ ndĩ mũira wao atĩ nĩmaaheanire o na makĩria ya ũrĩa maagĩrĩirwo nĩkũheana. Nĩ ũndũ wa kwĩyendera kwao magĩtũũria na kĩyo atĩ tũmeetĩkĩrie o nao manyiitanĩre na arĩa angĩ gũteithĩrĩria andũ a Ngai arĩa me Judea. Meekire makĩria ya ũrĩa twerĩgĩrĩire! Maambire kwĩheana o eene kũrĩ Mwathani magĩcooka makĩheana kũrĩ ithuĩ nĩ ũndũ wa kwenda kwa Ngai. Kwoguo tũgĩkĩringĩrĩria Tito, ũrĩa wambĩrĩirie wĩra ũcio, athiĩ naguo na mbere na amũteithĩrĩrie mũrĩĩkie wĩra ũcio wa gũtugana. Na rĩĩrĩ, inyuĩ mũrĩ atongu maũndũinĩ moothe ma wĩtĩkio, ũũgĩ, kĩyo, ũhoroinĩ wa kwaria ma na wa wendo ũrĩa mũtwendeete naguo#. Ũhoroinĩ ... wa wendo ũrĩa mũtwendeete naguo: Maandĩko mamwe moigaga; wendo ũrĩa ithuĩ tũmwendeete naguo.. Kwoguo tũkwenda mũkorwo mũrĩ ataana thĩinĩ wa wĩra ũyũ wa gũtugana o naguo. Ngĩmwĩra ũguo ti kũmwatha ndĩramwatha. Ngĩmwĩra ũrĩa andũ arĩa angĩ meendeete gũteithĩrĩria, ndĩrenda kũmenya kana wendani wanyu nĩ wa ma. Inyuĩ nĩmũũĩ atĩ o na Jesũ Kristũ arĩ mũtongu mũno, nĩ ũndũ wa wega wake nĩetuire mũthĩĩni nĩ ũndũ wanyu nĩguo amũtongie na gũthĩĩna gwake. Nĩ ũndũ wa maũndũ macio, rĩciiria rĩrĩa ingĩmũhe nĩ rĩĩrĩ, atĩ mwagĩrĩirwo nĩkwamba kũhingia ũrĩa mwambĩrĩirie gwĩka mwaka mũthiru. Nĩ inyuĩ mwarĩ a mbere gwĩka, na to gwĩka gwiki, o na gwĩka mwĩyendeire. Atĩrĩĩrĩ, thiĩi na mbere kũhingia wĩra ũcio! Mwĩrutanĩriei kũũrĩĩkia o ta ũrĩa mwerutanĩirie mũkĩũbanga, na mũũrĩĩkie na kĩrĩa mwĩ nakĩo rĩu. Mũndũ angĩkorwo arĩ na wendo wa kũheana Ngai aamũkagĩra o kĩrĩa gĩothe angĩheana, no ti kĩrĩa atangĩhota kũheana. -Ngiuga ũguo ti kuuga atĩ njehererie arĩa angĩ mũrigo ndĩmũigĩrĩre, no nĩ tondũ rĩu mwĩ na indo nyingĩ, na nĩ wega mũteithĩrĩrie arĩa marĩ na thĩĩna. Nĩ ũndũ hĩndĩ ĩrĩa makaagĩa na indo na inyuĩ mũkorwo na thĩĩna, nĩmakaamũteithĩrĩria. Na githĩ gũthiĩte ũguo mũtikuona atĩ nĩmũgũteithania!  O ta ũrĩa kwandĩkĩĩtwo atĩrĩ, “Ũrĩa wagethire nyingĩ ndarĩ na kĩndũ aatigarĩirio, na ũrĩa wagethire nyiinyi ndarĩ na kĩndũ aagire.” Tito na arĩa maathiaga nao Rekeei tũcookerie Ngai ngaatho tondũ nĩaheire Tito wendi wa kũmũteithĩrĩria o ta ũrĩa na ithuĩ atũheete! Tito to gwĩtĩkĩra eetĩkĩrire ũrĩa twamwĩrire; nĩarĩ na wendo mũnene wa gũteithia, na kwoguo akĩĩruta gũũka kũrĩ inyuĩ. Hamwe na Tito nĩtũgũtũma mũrũ wa Ithe witũ ũrĩa ũheetwo gĩtĩĩo makanithainĩ moothe nĩ ũndũ wa kũhunjia ũhoro ũrĩa mwega ooke naake. Na to gĩtĩĩo giiki aheetwo, nĩ amu nĩathuurirwo na akĩamũrwo nĩ makanitha atĩ tũthiage naake kũruta wĩra ũyũ wa kũheana ũhoro wa riiri wa Mwathani, nĩguo tuonanie atĩ nĩtũrenda gũteithia. Nĩtũrageria mũno gũtikaagĩe na inegene o na rĩrĩkũ na ũndũ wa ũrĩa tũramenyerera ũteithio ũcio mũheanaga na wendo.  Amu wendi witũ nĩ wa gwĩka ũrĩa kwagĩrĩire mbere ya Mwathani o na mbere ya andũ. Kwoguo nĩtũgũtũma mũrũ wa Ithe witũ ũngĩ ooke na aariũ a Ithe witũ acio angĩ. Mũrũ wa Ithe witũ ũcio nĩtũmũgereetie na maũndũ maingĩ tũkoona e na wendi wa gũteithia. Ningĩ tondũ wa mwĩhoko ũrĩa arĩ naguo harĩ inyuĩ nĩehaarĩirie kũmũteithia. Ha ũhoro wa Tito, nĩ mũraata wakwa, tũkoragwo naake, na tũrutithanagia wĩra wanyu naake. Nao aariũ na aarĩ a Ithe witũ acio megũũka naake matũmĩĩtwo nĩ makanitha, nĩmoonanagia riiri wa Kristũ. Moniei wendo wanyu nĩguo makanitha moothe mamenye na ma atĩ tũtikoragwo na mahĩtia rĩrĩa tũkwĩraha nĩ ũndũ wanyu.