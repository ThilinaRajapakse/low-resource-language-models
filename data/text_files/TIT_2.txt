 Ũrutani ũrĩa mwagĩrĩru No wee-rĩ, rutanaga o maũndũ marĩa maringaine na ũrutani ũrĩa mwagĩrĩru. Taaraga athuuri arĩa akũrũ makoragwo matarĩ arĩĩu, marĩ na meciiria ma ũũgĩ, mahotage kwĩnyiita maũndũinĩ ma mwĩrĩ, makoragwo marĩ athingu, agima wĩtĩkioinĩ, na me na wendani na ũkirĩrĩria. O nao atumia arĩa akũrũ ũmataarage atĩ maikarage na mĩikarĩre ĩrĩa yagĩrĩire na matigatuĩke atumia a gũcuukanaga kana matuĩke ngombo cia ũrĩĩu. Mataarage atĩ no mũhaka marutanage maũndũ marĩa meega, nĩguo moonererie atumia arĩa eethĩ ũrĩa maagĩrĩirwo nĩkwendaga athuuri aao na ciana ciao, na ũrĩa maagĩrĩirwo nĩgũikara menyiitĩĩte maũndũinĩ moothe ma mwĩrĩ, marĩ atheru, na marĩ atumia eega mĩciĩinĩ yao, maheyage athuuri aao gĩtĩĩo, nĩguo gũtikaagĩe na gĩtũmi gĩa gũtũma ũhoro wa Ngai ũcambe. Aanake nao nĩwagĩrĩirwo nĩkũmahatĩrĩria atĩ no mũhaka makoragwo menyiitĩĩte maũndũinĩ ma mwĩrĩ. No mũhaka wee mwene ũkoragwo wĩ kĩonereria kĩa mĩtugo ĩrĩa mĩega maũndũinĩ moothe. Rĩrĩa ũkũrutana ũrutanage na ma na ũtarĩ na itherũ. Hũthagĩra ciugo iria ciagĩrĩire o iria itangĩtuuo njũru, nĩguo thũ ciaku iconorwo nĩ ũndũ wa kwaga ũndũ wa gũtũcambia naguo. Taaraga ngombo atĩ iheyage aathani aacio gĩtĩĩo na imakenagie maũndũinĩ moothe. Ningĩ ũcitaarage atĩ itiagĩrĩirwo nĩkũmakararagia kana kũmaiyaga. O na atĩ ciagĩrĩirwo nĩgũkoragwo ikĩonania ũrĩa irĩ njega na njĩhokeku, nĩguo igaathagĩrĩrie ũrutani wa ũhoro wa Ngai Mũhonokia witũ thĩinĩ wa maũndũ moothe marĩa irĩĩkaga. Nĩ amu wega wa Ngai ũrĩa ũreeheire andũ oothe ũhonokio nĩũguũranĩirio. Wega ũcio wa Ngai nĩũtũtaaraga tũtigane na maũndũ ma waganu, o na tũtigane na merirĩria ma maũndũ ma gũũkũ thĩ, tũikarage gũũkũ thĩ twĩnyiitĩĩte maũndũinĩ ma mwĩrĩ, na tũrĩ arũngĩrĩru, na tũikarage na mĩikarĩre ya ũngai. Na ningĩ tũikarage twĩhaarĩirie nĩ ũndũ wa mũthenya ũcio mũraathime, ũrĩa twĩrĩgagĩrĩra, rĩrĩa riiri wa Mũhonokia witũ Jesũ Kristũ, ũrĩa arĩ we Ngai witũ mũnene,#. Mũhonokia witũ Jesũ Kristũ, ũrĩa arĩ we Ngai witũ mũnene: Kana “Ngai witũ mũnene na Mũhonokia Jesũ Kristũ.” ũkooneka.  Mwathani witũ Jesũ Kristũ nĩerutire nĩ ũndũ witũ, nĩguo atũhonokie kuuma waganuinĩ na atũtue andũ aake atheru, na andũ a kwĩriragĩria o gwĩka wega. Rĩu-rĩ, rutanaga maũndũ macio, ũhatagĩrĩrie andũ kũmarũmia na ũkũũmage arĩa matarũngĩrĩirie wĩ na ũhoti wothe. Ndũkaanareke mũndũ o na ũmwe akũire.