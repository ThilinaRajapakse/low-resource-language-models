 Andũ arĩa maatũũrire Jerusalemu Na rĩĩrĩ, atongoria a andũ magĩgĩtũũra Jerusalemu, no andũ acio angĩ magĩikia kura nĩguo mathuure ũmwe o thĩinĩ wa ikũmi agatũũre na mũciĩ wake Jerusalemu itũũra rĩrĩa rĩamũre. Nao acio angĩ magĩthiĩ gũtũũra matũũra marĩa mangĩ. Nao andũ makĩraathima andũ acio oothe meerutire gũthiĩ gũtũũra Jerusalemu.  Na rĩĩrĩ, matũũrainĩ marĩa mangĩ nĩkuo andũ a Isiraeli maatũũrire, na athĩnjĩri Ngai, na Alawii, na aruti wĩra a Hekaarũ, na njiarwa cia ndungata cia Solomoni, o mũndũ agagĩtũũra gĩthakainĩ gĩake na itũũrainĩ rĩao kĩũmbe. Ũyũ nĩguo mũtaratara wa andũ a bata a bũrũri wa Juda arĩa maatũũrire Jerusalemu. Arĩa maarĩ a mũhĩrĩga wa Juda nĩ aya: Athalia mũrũ wa Uzia na mũcũkũrũ wa Zekaria mũrũ wa Amaria mũrũ wa Shefatia mũrũ wa Mahalaleli. Naake aarĩ wa njiarwa cia mũrũ wa Juda ũrĩa wetagwo Perezu. Na Maaseia, mũrũ wa Baruku, mũrũ wa Kolihoze mũrũ wa Hazaia mũrũ wa Adaia mũrũ wa Joiaribu mũrũ wa Zekaria maarĩ njiarwa cia mũrũ wa Juda ũrĩa wetagwo Shela. Nao andũ njamba magana mana ma mĩrongo ĩtandatũ na anaana a njiarwa cia Perezu magĩtũũra Jerusalemu.  Arĩa maarĩ a mũhĩrĩga wa Benjamini nĩ aya: Salu, mũrũ wa Meshulamu, mũrũ wa Joedi mũrũ wa Pedaia mũrũ wa Kolaia mũrũ wa Maaseia mũrũ wa Ithieli mũrũ wa Jeshaia. Na Gabai na Salai a nyũmba ĩmwe na Salu. Na rĩĩrĩ, thĩinĩ wa andũ oothe a Benjamini andũ magana kenda ma mĩrongo ĩĩrĩ na anaana nĩ o maatũũrire Jerusalemu. Naake Joeli mũrũ wa Zikiri nĩ we warĩ mũtongoria wao, naake Juda mũrũ wa Hasenua nĩ we warĩ mũnyiinyi wa mũnene ũrĩa wathaga itũũra rĩu.  Nao athĩnjĩri Ngai maarĩ aya: Jedaia mũrũ wa Joiaribu, na Jakini. Na Seraia, mũrũ wa Hilikia, mũrũ wa Meshulamu mũrũ wa Zadoku mũrũ wa Meraiothu, mũrũ wa Ahitubu ũrĩa warĩ Mũthĩnjĩri Ngai Ũrĩa Mũnene. Na rĩĩrĩ, thĩinĩ wa andũ acio oothe, andũ magana manaana ma mĩrongo ĩĩrĩ na eerĩ a mbarĩ ĩno ya Seraia nĩ o maatungataga Hekaarũinĩ. Hamwe nao, nĩ Adaia mũrũ wa Jerohamu mũrũ wa Pelalia mũrũ wa Amuzi, mũrũ wa Zekaria, mũrũ wa Pashuri, mũrũ wa Malikija. Na rĩĩrĩ, andũ magana meerĩ ma mĩrongo ĩna na eerĩ a mbarĩ ĩno ya Adaia nĩ o maarĩ atongoria a mĩciĩ. Hamwe nao, nĩ Amashusai, mũrũ wa Azareli mũrũ wa Ahazai mũrũ wa Meshilemothu mũrũ wa Imeri. Na rĩĩrĩ, nĩkwarĩ na thigari njamba igana na mĩrongo ĩĩrĩ na inyaanya thĩinĩ wa mbarĩ ya Amashusai. Naake Zabidieli, wa kuuma mũciĩ ũmwe warĩ igweta#. Wa kuuma mũciĩ ũmwe warĩ igweta: Kana mũrũ wa Hagedolimu. nĩ we warĩ mũtongoria wao. Nao Alawii maarĩ aya: Shemaia, mũrũ wa Hashubu mũrũ wa Azirikamu mũrũ wa Hashabia mũrũ wa Buni. Naake Shabethai na Jozabadu, Alawii a bata, nĩ o maaroraga mawĩra marĩa maarutagwo nja ya Hekaarũ. Ũcio ũngĩ aarĩ Matania, mũrũ wa Mika mũrũ wa Zabedi mũrũ wa Asafu. Ũcio nĩ we wakũyaga nyĩmbo iria ciainagwo Hekaarũinĩ cia gũcookia ngaatho. Naake Bakabukia nĩ we wamũteithagĩrĩria. Ũcio ũngĩ aarĩ Abada mũrũ wa Shamua mũrũ wa Galali mũrũ wa Jeduthuni. Nao Alawii oothe arĩa maatũũrire itũũrainĩ rĩu rĩamũre maarĩ magana meerĩ ma mĩrongo ĩnaana na ana. Aya nao nĩ o maikaragia Hekaarũ: Akubu, Talimoni, o hamwe na andũ a nyũmba ciao. Oothe maarĩ igana rĩa mĩrongo mũgwanja na eerĩ (). Nao andũ acio angĩ a Isiraeli, o na athĩnjĩri Ngai na Alawii arĩa maatigirwo magĩtũũra o mũndũ gĩthakainĩ gĩake kĩũmbe matũũrainĩ macio mangĩ ma Juda. Nao aruti wĩra a Hekaarũ magĩgĩtũũra handũ heetagwo Ofeli o kũu Jerusalemu. Nao Ziha na Gishipa nĩ o maamarũũgamagĩrĩra. Naake Uzu, mũrũ wa Bani, mũrũ wa Hashabia mũrũ wa Matania mũrũ wa Mika nĩ we warĩ mũnene wa Alawii arĩa maatũũraga Jerusalemu. Naake Uzi aarĩ wa mbarĩ ya Asafu, mbarĩ ĩrĩa yainithagia nyĩmbo Hekaarũinĩ. Ningĩ kwarĩ na watho wa mũthamaki wa gũtaarĩria ũrĩa mbarĩ irĩtuanagĩra mũinĩre wa nyĩmbo Hekaarũinĩ o mũthenya. Na rĩĩrĩ, Pethahia mũrũ wa Meshezabeli, wa mbarĩ ya Zera na wa mũhĩrĩga wa Juda, nĩ we wataaraga mũthamaki wa Perisia maũndũinĩ moothe marĩa maakoniĩ andũ a Isiraeli. Andũ arĩa maarĩ matũũrainĩ marĩa mangĩ Na rĩĩrĩ, andũ aingĩ magĩtũũra matũũrainĩ marĩa maariganĩĩtie na mĩgũnda yao. Arĩa oothe maarĩ a mũhĩrĩga wa Juda magĩtũũra Kiriathu Ariba, Diboni, Jekabizeeli, o na magĩtũũra tũtũũrainĩ tũrĩa twarigainie na matũũra macio. O na ningĩ magĩtũũra Jeshua, Molada, Bethipeletu, Hazarushuali, Beerisheba, na tũtũũrainĩ tũrĩa twamathiũrũrũkĩirie. Ningĩ magĩtũũra Zikilagi, Mekona, na tũtũũrainĩ tũrĩa twarĩthiũrũrũkĩirie, Enirimoni, Zora, Jerimuthu, Zanoa, Adulamu, o na tũtũũrainĩ tũrĩa twariganĩĩtie na matũũra macio. Ningĩ magĩtũũra Lakishi, o na mĩgũndainĩ ĩrĩa yagũkuhĩhĩirie, na magĩtũũra Azeka na tũtũũra tũrĩa twarĩthiũrũrũkĩirie. Ũguo nĩguo andũ a Juda maatũũrire kuuma Beerisheba na mwena wa na kĩanda o nginya gĩtuamba kĩa Hinomu na mwena wa na rũgongo. Nao andũ a mũhĩrĩga wa Benjamini magĩtũũra Geba, Mikimashi, Ai, na Betheli, o na tũtũũra tũrĩa twakuhanĩrĩirie na matũũra macio. Ningĩ magĩtũũra, Anathothu, Nobu, Anania, Hazoru, Rama, Gitaimu, Hadidi, Zeboimu, Nebalati, Lodi, na Ono, o na gĩtuamba kĩrĩa gĩĩtagwo gĩtuamba kĩa Mabundi. Nao andũ amwe a Alawii arĩa maatũũraga bũrũriinĩ wa Juda magĩturanĩrwo na andũ a Benjamini nĩguo matũũranagie nao.