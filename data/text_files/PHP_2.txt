 Wĩnyiihia wa Kristũ na ũnene wake Atĩrĩĩrĩ, mũtũũrĩre wanyu thĩinĩ wa Kristũ nĩũtũmaga mũgĩe na hinya, naguo wendo wake nĩũmũũmagĩrĩria. Ningĩ mũkoragwo mũrĩ ngwatanĩro na Roho#. Mũrĩkoragwo mũrĩ ngwatanĩro na Roho: Kana “Roho nĩarĩtũmaga mũiguithanie mũndũ na ũrĩa ũngĩ.”, na mũgakorwo na tha na mũgakiranagĩrĩria mũndũ na ũrĩa ũngĩ. Ndamũthaitha mũtũmage gĩkeno gĩakwa kĩiganĩre nĩ ũndũ wanyu gũkoragwo mwĩ na meciiria mamwe, mũnyiitanĩire wendo o ro ũmwe, na mwĩ kĩndũ kĩmwe muoyoinĩ na meciiriainĩ. Ningĩ mũtigeekage ũndũ nĩ tondũ wa kwĩyenda, kana nĩ tondũ wa mwĩtĩĩo wa tũhũ, no mwĩnyiihanagĩriei o mũndũ na ũrĩa ũngĩ, na hingo ciothe mũndũ atuage atĩ mũndũ ũrĩa ũngĩ nĩ mwega kũmũkĩra. Mũndũ nĩatige o kũrũmbũyanagia na maũndũ maake moiki, no nĩarũmbũyanagie o na ma andũ arĩa angĩ. Mwagĩrĩirwo nĩkũgĩa na muorooto o ta ũrĩa Kristũ Jesũ aarĩ naguo: We-rĩ aatũire ahaanaine na Ngai, no ndarĩ hingo arĩ eciiria atĩ no ahũthĩre hinya nĩguo aiganane na Ngai. Handũ ha gwĩka ũguo, we nĩgwĩcuuma eecuumire ũnene wake wothe, agĩĩtua ta ndungata. Agĩgĩtuĩka mũndũ, na agĩũka ahaana mũndũ. We aarĩ mwĩnyiihia, naake agĩgĩthiĩ na njĩra ya wathĩki yothe o kinya akĩũragwo, o kũũragwo kwa mũtharaba. Nĩ ũndũ ũcio Ngai nĩamũtũũgĩririe igũrũ biũ, na akĩmũhe rĩĩtwa rĩrĩa inene gũkĩra marĩa mangĩ moothe.  Na kwoguo thĩinĩ wa rĩĩtwa rĩa Jesũ, indo ciothe iria irĩ igũrũ na iria irĩ gũũkũ thĩ, na iria irĩ rungu rwa thĩ#. Rungu rwa thĩ: Gweciiragĩrio atĩ andũ makua maathiaga na mbere gũikara thĩ ĩ nduma rungu rwa thĩ. nĩirĩturagia ndu. Ciothe nĩiriumbũraga itegwĩtigĩra atĩ Jesũ Kristũ nĩ Mwathani, nĩguo Ngai Ithe witũ agoocagwo. Gũkenga ta ũtheri thĩinĩ wa thĩ Tondũ ũcio eendwa aakwa, nĩmũkĩagĩrĩirwo nĩgũthiĩ na mbere na gwathĩka rĩu itarĩ hamwe na inyuĩ o ta ũrĩa mwathĩkaga rĩrĩa ndaarĩ hamwe na inyuĩ. Thiĩi na mbere kũrutĩra ũhonokio wanyu wĩra mũgĩĩtigagĩra o na mũkĩinainaga, nĩ amu Ngai nĩ we ũrutaga wĩra thĩinĩ wanyu hingo ciothe agagĩtũma mwende o na mũhote gwathĩkĩra wendi wake. Ĩkagaai maũndũ moothe mũtekũng'oong'oora kana gũkararia,  nĩ geetha mũtuĩke ciana cia Ngai itarĩ ũcuuke, theru, na itarĩ na kaũũgũ, iria itũũraga thĩ hamwe na andũ ooru na eehia. No mũhaka mũkengage gatagatĩinĩ ka andũ acio ta njata iria ikengaga matuinĩ rĩrĩa mũkũmahe ndũmĩrĩri ya Ũhoro wa muoyo. Wona mweka ũguo, nĩngaagĩa na gĩtũmi gĩa gwĩtĩĩa nĩ ũndũ wanyu mũthenya ũcio wa Kristũ nĩ amu ũhoro ũcio wanyu nĩũkoonania wega atĩ kwĩheana gwakwa, o hamwe na wĩra wakwa itiarĩ cia tũhũ. Kwahoteka njũragwo ngĩhaane ta thakame ĩrĩa ĩrutagwo ĩgaitĩrĩrio igongoona rĩrĩa mũrutagĩra Ngai mũrĩ na wĩtĩkio. Korwo kwahaana ũguo, no ngene na nyiitanĩre gĩkeno gĩakwa na inyuĩ inyuothe. O na inyuĩ mũkĩagĩrĩirwo nĩgũkena mũkĩnyiitanĩre gĩkeno kĩanyu na niĩ. Timotheo na Epaforodito Ngwĩhoka atĩ Mwathani eenda nĩngũtũma Timotheo kũrĩ inyuĩ o narua, nĩ geetha agooka kũnyũmĩrĩria na ũhoro wanyu. Timotheo no we ũnyiitanagĩra na niĩ maũndũinĩ maakwa, na no we wiki wĩciiragia ũhoro wanyu. Acio angĩ oothe o mũndũ eciiragia o ũhoro wa maũndũ maake we mwene no ti maũndũ ma Jesũ Kristũ. No inyuĩ eene nĩmũũĩ wega atĩ Timotheo na niĩ tũrutaga wĩra wa Ũhoro ũrĩa Mwega o ta mwana na ithe. Kwoguo ngwĩhoka atĩ nĩngũmũtũma kũrĩ inyuĩ wona ndamenya ũrĩa maũndũ maakwa megũikara. No nĩndĩhokeete Mwathani atĩ nĩekũhotithia gũũka kũrĩ inyuĩ o narua. Nĩndĩciirĩĩtie atĩ nĩ wega ndĩmũtũmĩre mũrũ wa Ithe witũ Epaforodito, ũrĩa tũrutithanagia wĩra naake, o na tũkarũĩrĩra ũhoro wa Ngai naake, na nĩ we mũrekio wanyu ũrĩa ũndeithagia. Nĩeriragĩria kũmuona inyuothe, na nĩaiguire kĩeha mũno aamenya atĩ nĩmwamenyire aarĩ mũrũaru. Ti itherũ aarĩ mũrũaru, o na aarĩ hakuhĩ gũkua. No Ngai nĩamũiguĩrĩire tha, na to we wiki nĩ amu o na niĩ mwene nĩahonokirie kuuma kĩehainĩ kĩnene. Nĩndĩraigua ngĩenda mũno kũmũtũma kũrĩ inyuĩ nĩ geetha mũkene rĩngĩ nĩ ũndũ wa kũmuona, nakĩo kĩeha gĩakwa gĩgĩthire. Mwamũkĩreei na gĩkeno, o ta mũrũ wa Ithe witũ wĩtainwo na Mwathani. Heagaai andũ oothe arĩa matariĩ taake gĩtĩĩo, tondũ aarĩ hakuhĩ gũkua nĩ ũndũ wa kũruta wĩra wa Kristũ, nĩ geetha aahe ũteithio ũrĩa inyuĩ mũtangĩahotire kũũhe.