 Ezira gũthoomera andũ Watho Na rĩĩrĩ, mweri wa mũgwanja ũgĩkinya-rĩ, andũ acio oothe a Isiraeli magĩkorwo matũũrĩĩte matũũrainĩ maao. Nao oothe makĩũngana hamwe kũu Jerusalemu, magĩikara handũ harĩa haarĩ mbere ya kĩhingo kĩrĩa gĩetagwo kĩhingo kĩa Maaĩ. Nao magĩkĩũria Ezira mũthĩnjĩri Ngai na mũndũ warĩ mũũgĩ ũhoroinĩ wa Watho ũrĩa MWATHANI aaheire Aisiraeli ahũthĩrĩĩte Musa, amareehere ibuku rĩa Watho. Naake Ezira akĩreehe ibuku rĩu rĩa Watho harĩa andũ acio moonganĩĩte, arũme, atumia, na ciana iria ingĩahotire gũtaũkĩrwo nĩ Watho ũcio. Aarĩreehire mũthenya wa mbere wa mweri ũcio wa mũgwanja. Naake Ezira akĩmathoomera Watho ũcio arĩ o hau mbere ya kĩhingo kĩu gĩetagwo kĩhingo kĩa Maaĩ kuuma rũũciinĩ nginya thaa thita. Nao oothe magĩtega matũ mathikĩrĩirie. Naake Ezira hĩndĩ ĩyo aathoomaga watho ũcio aarũũgamĩĩte igũrũ wa njukwaa yakĩĩtwo na mbaaũ ĩrĩa yakĩĩtwo nĩ ũndũ wa ũhoro ũcio kĩũmbe. Nao andũ aya marũũgamĩĩte guokoinĩ gwake kwa ũrĩo: Matithia, Shema, Anaia, Uria, Hilikia, na Maaseia. Nao aya marũũgamĩĩte guokoinĩ gwake kwa ũmotho: Pedaia, Mishaeli, Malikinja, Hashumu, Hashibadana, Zekaria, na Meshulamu. Naake Ezira, arũũgamĩĩte hau njukwaainĩ harĩa oonagwo nĩ andũ oothe, akĩhingũra ibuku rĩa watho andũ oothe mamwĩroreire; nao oothe makĩrũũgama. Hĩndĩ ĩyo Ezira akiuga atĩ, “Goocaai MWATHANI o we Ngai ũrĩa Mũnene!” Nao oothe moeete mooko maao na igũrũ magĩcookia atĩrĩ, “ Ameni! Ameni!” Magĩturia maru magĩturumithia moothiũ maao thĩ magĩthaathaiya MWATHANI. Nao andũ acio makĩrũũgama o harĩa maarĩ, nao Alawii aya magĩkĩmataarĩria ũhoro wa Watho ũcio: Jeshua, Bani, Sherebia, Jamini, Akubu, Shabethai, Hodia, Maaseia, Kelita, Azaria, Jozabadu, Hanani, na Pelaia. Nao magĩtaũra Watho ũcio wa Ngai na mwarĩrie ũkũigwĩka nĩguo andũ mataũkĩrwo wega. Rĩrĩa andũ maiguire ciugo icio cia Watho makĩigua maahuutio mũno, makĩambĩrĩria kũrĩra. Naake Nehemia ũrĩa warĩ barũũthi, na Ezira, ũcio mũthĩnjĩri Ngai na mũndũ warĩ mũũgĩ ũhoroinĩ wa Watho, o na Alawii arĩa maataaragĩria andũ maũndũ makĩĩra andũ o oothe atĩrĩ, “Mũthenya wa ũũmũũthĩ nĩmwamũrĩre MWATHANI Ngai wanyu. Tigaai gwĩthikĩra o na kana kũrĩra. Nĩ ũndũ ũcio inũkaai mũkarĩe na mũnyue. Ningĩ-rĩ, arĩa nao matarĩ na irio kana ndibei, maheei. Ũũmũũthĩ nĩ mũthenya mũtheru wa MWATHANI witũ, nĩ ũndũ ũcio tigaai kĩeha. Gĩkeno kĩrĩa MWATHANI ekũmũhe nĩkĩo gĩgũtuĩka hinya wanyu.” Nao Alawii magĩkĩrĩrĩria kũhooreria andũ oothe makĩmeraga matige kũigua kĩeha mũthenya ũcio mũtheru. Nao andũ oothe makĩinũka makĩrĩa na makĩnyua makeneete, o na makĩhe arĩa mataarĩ irio nĩ ũndũ nĩmaamenyire wega ũrĩa maathoomeirwo. Thigũkũ ya Ithũnũ Naguo mũthenya ũyũ ũngĩ, anene a mbarĩ, athĩnjĩri Ngai, o na Alawii, magĩthiĩ oothe hamwe harĩ Ezira nĩguo makeerute ũhoro wa Watho. Nao magĩkĩona kwandĩkĩĩtwo wathoinĩ atĩ MWATHANI nĩathanĩĩte na kanua ka Musa, atĩ hĩndĩ ya thigũkũ ya Ithũnũ andũ a Isiraeli maagĩrĩirwo nĩgũikaraga ithũnũinĩ.  Nao magĩkĩheana ndũmĩrĩri#. Magĩkĩheana ndũmĩrĩri: Kĩhibirania kiugaga; ningĩ watho ũcio nĩwathanĩĩte atĩ ndũmĩrĩri ĩno irũmĩrĩire ĩmenyithanio. ikuuga ũũ, makĩmĩtuma nĩguo imenyithanio Jerusalemu guothe, o na matũũrainĩ moothe: “Umaai mũthiĩ irĩmainĩ, mũgatue honge cia mĩkarakaba, mĩtamaiyũ, mĩhandathi, mĩkĩndũ, kana cia mĩtĩ ĩngĩ nĩguo mwake ithũnũ kũringana na ũrĩa kwandĩkĩĩtwo Wathoinĩ.” Tondũ ũcio magĩthiĩ, magĩtua honge, magĩaka ithũnũ o mũndũ igũrũ rĩa nyũmba yake, njainĩ ciao, njainĩ cia Hekaarũ, o na handũ harĩa harĩ hakuhĩ na kĩhingo kĩrĩa gĩetagwo kĩhingo kĩa Maaĩ, o na hakuhĩ na kĩhingo kĩa Efiraimu. Nao andũ acio oothe maacookeete kuuma ithaamĩrio makĩyakĩra ithũnũ, magĩikara kuo. Rĩrĩ nĩrĩo rĩarĩ ihinda rĩa mbere rĩa gwĩka ũndũ ũcio, kuuma o matukũinĩ ma Joshua mũrũ wa Nuni. Nao andũ oothe makĩgĩa na gĩkeno kĩnene mũno. Naake Ezira akamathoomagĩra ibuku rĩu rĩa watho mũthenya o mũthenya kuuma mũthenya wa mbere wa thigũkũ ĩyo nginya mũthenya wa mũthia. Nao magĩkũngũĩra thigũkũ ĩyo ya Ithũnũ mĩthenya mũgwanja. Ningĩ mũthenya wa ĩnaana gũkĩgĩa igongoona rĩa kũrĩĩkĩrĩria o ta ũrĩa Watho wathanĩĩte.