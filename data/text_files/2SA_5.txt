 Daudi gũtuĩka mũthamaki wa Isiraeli na Juda (Maũ .-; .-) Thuutha ũcio, mĩhĩrĩga yothe ya Isiraeli ĩgĩthiĩ Heburoni kũrĩ Daudi ĩkĩmwĩra atĩrĩ, “Tũrĩ a mũthiimo ũmwe nawe, o na a mwĩrĩ ũmwe. O na rĩrĩa Saũlũ aakoragwo arĩ mũthamaki witũ, wee nĩwe watongoragia andũ a Isiraeli magĩthiĩ mbaarainĩ, o na makĩinũka. Naake MWATHANI agĩkwĩrĩra atĩ nĩũkaarĩithagia andũ aake, na ũtuĩke mũtongoria wao.” Tondũ ũcio atongoria oothe a Isiraeli magĩthiĩ kwĩ mũthamaki Daudi kũu Heburoni. Naake agĩthondeka kĩrĩĩkanĩro nao, nao makĩmũitĩrĩria maguta, agĩtuĩka mũthamaki wa bũrũri wa Isiraeli.  Daudi aarĩ na ũkũrũ wa mĩaka mĩrongo ĩtatũ rĩrĩa aatuĩkire mũthamaki, na aathamakire mĩaka mĩrongo ĩna. Aathamakĩire Juda arĩ Heburoni mĩaka mũgwanja na nuthu, na agĩthamakĩra Isiraeli guothe hamwe na Juda arĩ Jerusalemu mĩaka mĩrongo ĩtatũ na ĩtatũ.  Mũthamaki Daudi na andũ aake magĩcooka magĩthiĩ gũtharĩkĩra Jerusalemu. Nao Ajebusi arĩa matũũraga kuo meciiragia atĩ Daudi ndangĩahotire gũtooria itũũra rĩu. Nĩ ũndũ ũcio makĩmwĩra atĩrĩ, “Ndũngĩtoonya gũũkũ o na atĩa, nĩ ũndũ o na itumuumu na ithua no ikũgirĩrĩrie ũtoonye.” (O na kũrĩ ũguo-rĩ, Daudi nĩahotire gũtuunyana itũũra rĩu rĩao rĩa Zayuni, rĩrĩa rĩairigĩirwo na rũthingo rwa hinya, narĩo rĩgĩcooka gwĩtagwo “Itũũra rĩa Daudi.”) Mũthenya ũcio Daudi akĩĩra andũ aake atĩrĩ, “Mũndũ o wothe ũngĩenda kũũraga Ajebusi-rĩ, nĩambate agereire mũtaroinĩ wa maaĩ agatharĩkĩre ithua na itumuumu icio thũire.” (Nĩkĩo kwĩragwo atĩrĩ, “Ithua na itumuumu irĩ ho-rĩ, ndangĩtoonya nyũmba ya MWATHANI.”) Daudi arĩĩkia gũtuunyana itũũra rĩu rĩairigĩirwo na rũthingo rwa hinya, agĩtũũra kuo, na akĩrĩĩta “Itũũra rĩa Daudi.” Agĩcooka akĩrĩakĩrĩra aambĩrĩirie na mwena wa irathĩro wa kĩrĩma, tondũ nĩkuo thĩ yaraganĩĩte wega. Naake Daudi agĩkĩrĩrĩria kũgĩa na hinya, nĩ ũndũ MWATHANI Ngai Mwene Hinya Wothe aarĩ hamwe naake. Na rĩĩrĩ, Hiramu, mũthamaki wa Turo akĩrekeria Daudi njaama cia ahũũri mbiacara. Agĩcooka akĩmũtwarithĩria mĩtarakwa, o hamwe na mabundi ma mbaaũ na ma mahiga makamwakĩre nyũmba. Nĩ ũndũ ũcio Daudi agĩkĩmenya atĩ MWATHANI nĩamũhandĩĩte akamũtua mũthamaki wa Isiraeli. Ningĩ nĩatũmaga ũthamaki wake ũgaacĩre nĩ ũndũ wa andũ aake a Isiraeli. Na rĩĩrĩ, Daudi arĩĩkia kuuma Heburoni, agĩthiĩ Jerusalemu, akĩĩyoera atumia angĩ a kũigwo, na akĩhikia atumia angĩ, nao makĩmũciarĩra aanake na airĩĩtu angĩ. Ici nĩcio ciana ciake iria ciaciarirwo kũu Jerusalemu: Shamua, Shobabu, Nathani, Solomoni, Ibiharu, Elishua, Nefegu, Jafia, Elishama, Eliada, na Elifeleti. Afilisiti kũhootwo (Maũ .-) Na rĩĩrĩ, rĩrĩa Afilisiti maiguire atĩ Daudi nĩatuĩtwo mũthamaki wa Isiraeli, makiumagara makamũnyiite. Rĩrĩa Daudi aiguire ũhoro ũcio, agĩthiĩ itũũrainĩ rĩairigĩirwo na thingo cia hinya. Nao Afilisiti magĩkinya gĩtuambainĩ kĩa Refaimu, magĩikara kuo. Naake Daudi agĩtuĩria ũhoro he MWATHANI akĩmũũria atĩrĩ, “Tharĩkĩre Afilisiti? Nĩũkũũhe ũhootani igũrũ rĩao?” Naake MWATHANI akĩmũcookeria atĩrĩ, “Ĩĩ, matharĩkĩre. Nĩngũkũhe ũhootani!” Kwoguo Daudi agĩthiĩ Baali Perazimu, akĩhootera Afilisiti kuo. Akiuga atĩrĩ, “MWATHANI atũrĩkanĩirie gatagatĩ ga thũ ciakwa o ta mũiyũro wa maaĩ.” Nĩ ũndũ ũcio handũ hau heetagwo Baali Perazimu.#. Baali Perazimu: Rĩĩtwa rĩĩrĩ na Kĩhibirania nĩkuuga Mwathani ũrĩa ũtũrĩkanagĩria. Afilisiti moora, magĩtiga mĩhianano ya ngai ciao hau, naake Daudi na andũ aake makĩmĩoya, magĩthiĩ nayo. Thuutha ũcio Afilisiti magĩcooka o rĩngĩ gĩtuambainĩ kĩa Refaimu, magĩikara kuo. O rĩngĩ Daudi agĩtuĩria ũhoro harĩ MWATHANI, naake akĩmũcookeria atĩrĩ, “Ndũkaamatharĩkĩre kuuma na mwena ũyũ; thiũrũrũka ũmatharĩkĩre kuuma na mwena ũũrĩa ũngĩ, hakuhĩ na mĩkũngũgũ. Rĩrĩa ũrĩigua mũkubio ta wa andũ mekũgera mĩtĩ igũrũ, hingo ĩyo ũrĩtharĩkĩra, nĩ gũkorwo ndĩrĩkorwo ngũtongoreetie kũhoota ita cia Afilisiti.” Daudi agĩgĩĩka o ta ũrĩa MWATHANI aamwathĩĩte, akĩhota kũingata Afilisiti kuuma Geba o nginya Gezeri.