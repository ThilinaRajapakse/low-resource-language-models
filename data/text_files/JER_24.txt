 Ikabũ igĩrĩ cia ngũyũ  Atĩrĩĩrĩ, MWATHANI nĩanyonirie kĩoneki gĩa ikabũ igĩrĩ cia ngũyũ ciaigĩĩtwo mbere ya Hekaarũ. (Ndoonirio kĩoneki gĩĩkĩ thuutha wa mũthamaki Nebukadinezaru wa Babilonia gũkuua mũthamaki Jehoiakini, mũrũ wa Jehoiakimu mũthamaki wa Juda kuuma Jerusalemu akĩmũtwara Babilonia arĩ mũgwate, arĩ hamwe na atongoria a Juda, mabundi, na aturi.) Gĩkabũ kĩmwe kĩarĩ na ngũyũ njega mũno, ciambagĩrĩria kwĩrua, nakĩo kĩu kĩngĩ kĩarĩ na ngũyũ njũru ũguo, itangĩarĩĩkire. Hĩndĩ ĩyo MWATHANI akĩnjũũria atĩrĩ, “Jeremia, nĩ kĩĩ ũrona?” Na niĩ ngĩcookia atĩrĩ, “Ndĩrona ngũyũ; iria njega nĩ njega mũno, na iria njũru nĩ njũru ũguo atĩ itingĩrĩĩka.” MWATHANI agĩkĩnjĩĩra atĩrĩ, “Niĩ MWATHANI, Ngai wa Isiraeli, ngũtua andũ arĩa maathaamĩirio Babilonia ta ngũyũ icio njega na nĩngũmeeka wega. Ngũmahũgũkĩra ndĩmeeke maũndũ meega, na ndĩmacookie bũrũriinĩ ũyũ. Ngũmaaka, na ndikaamamomora; ngũmahanda, na ndikaamamunya. Nĩngũmahe ngoro ya kũmenya atĩ niĩ nĩ niĩ MWATHANI. Megũtuĩka andũ aakwa, na niĩ nduĩke Ngai wao, tondũ nĩmekũnjookerera na ngoro yothe.” “No rĩĩrĩ, ha ũhoro wa mũthamaki Zedekia wa Juda, na atongoria arĩa marĩ hamwe naake, na andũ a Jerusalemu arĩa matigaire, arĩa maraikara bũrũriinĩ ũyũ kana arĩa mathiĩte gũtũũra Misiri, niĩ MWATHANI, ngũmeeka o ta ngũyũ icio njũru mũno itangĩrĩĩka. Ngũmaherithia ũguo atĩ ndũũrĩrĩ ciothe cia thĩ no kũnyiitwo ikũnyiitwo nĩ kĩmako kĩnene mũno. Andũ marĩmanyũrũragia, makamathekerera, makamamenereria, na magwetage rĩĩtwa rĩao rĩrĩa megũtiganĩra kĩrumi kũrĩa guothe ngũmahurunja. Ngũmareehithĩria mbaara, ng'aragu, na mĩrimũ mathire biũ bũrũriinĩ ũyũ ndamaheire na ngĩhe maithe maao.”