 Gwathĩkĩra aathani a bũrũri No mũhaka mũndũ o wothe aathĩkagĩre arĩa maathanaga nĩ ũndũ wathani wothe ũheanagwo nĩ Ngai, na arĩa maathanaga maheagwo wathani nĩ Ngai. Kwoguo mũndũ o wothe ũrĩa ũtaathĩkagĩra arĩa maathanaga nĩ watho wa Ngai akoragwo agĩkararia, na mũndũ o wothe wĩkaga ũguo nĩ ciira ereehagĩra we mwene. Arĩa maathanaga ti a gwĩtigĩrwo nĩ mũndũ ũrĩa wĩkaga ciĩko njega, no nĩagwĩtigĩrwo nĩ ũrĩa wĩkaga ciĩko njũru. Wee-rĩ, no wende kwaga gwĩtigĩra mũndũ ũrĩa ũrathana? Gĩĩkage maũndũ marĩa meega na nĩarĩkũganaga, tondũ we nĩ ndungata ya Ngai na wĩra wake nĩwagũtũma wee ũgunĩkage. No rĩĩrĩ, ũngĩĩka ũũru hĩndĩ ĩyo mwĩtigĩre, nĩ ũndũ ũhoti ũrĩa aheetwo wakũherithania ti wa itherũ. Ũcio nĩ ndungata ya Ngai, na nĩakinyagĩria arĩa meekaga ũũru iherithia rĩa Ngai. Nĩ ũndũ ũcio, no mũhaka mũndũ o wothe aathĩkagĩre arĩa maathanaga, ti ũndũ wa gwĩtigĩra kũherithio nĩ Ngai gwiki, no nĩ ũndũ wa ũrĩa thamiri ciake iramũtaara.  Ũndũ ũcio noguo ũtũmaga mũrute igooti, tondũ aathani makoragwo magĩtungata Ngai rĩrĩa mararuta wĩra wao. Kwoguo, marĩhageei oothe kĩrĩa mwagĩrĩirwo nĩkũmarĩha; arĩa a kũrutĩrwo igooti marutagĩreei; arĩa akũheeo gĩtĩĩo maheageei, na arĩa agũtũũgĩrio, matũũgagĩriei. Maũndũ marĩa mũndũ aagĩrĩirwo nĩgwĩkĩra mũndũ ũrĩa ũngĩ Mũtikaagĩage na thiirĩ wa mũndũ o na ũrĩkũ; thiirĩ mũngĩgĩa naguo no wa kwendanaga mũndũ na ũrĩa ũngĩ. Ũrĩa wendaga mũndũ ũrĩa ũngĩ, nĩahingĩĩtie Watho.  Nĩ ũndũ-rĩ, maathani maya: “Ndũkaanatharanie, ndũkaanooragane, ndũkaanaiye, na ndũkaanerirĩrie kĩndũ kĩene,” o na marĩa mangĩ moothe, mahingĩĩtio nĩ rĩathani rĩĩrĩ rĩmwe: “Eendaga mũndũ ũrĩa ũngĩ o ta ũrĩa wĩyendeete wee mwene.” Ũngĩkorwo wendeete mũndũ, ndũngĩmwĩka ũũru; nĩ ũndũ ũcio, kwendana nĩkũhingia Watho. Hamwe na ũguo, inyuĩ nĩmũũĩ wega nĩ mahinda marĩkũ maya tũrĩ. Hingo nĩ nginyu mũũkĩre mũtige gũkoma, amu rĩu ũhonokio witũ wĩ hakuhĩ gũkĩra rĩrĩa twetĩkirie. Ũtukũ wĩ hakuhĩ gũthira, naguo mũthenya ũkinye. Rekeei twĩyaũre maũndũ ma nduma, twĩhumbe indo cia mbaara cia ũtheri. Rekeei tũthiage na mĩthiĩre ĩrĩa yagĩrĩire gũikarwo nayo ũtheriinĩ; nĩtũtiganeei na maruga ma waganu na ũrĩĩu, ciĩko cia ũũra thoni, ũtharia, mbaara, na kũiguanĩra ũiru. Mwĩhumbeei Mwathani Jesũ Kristũ, na mũtigaatangĩkagĩre maũndũ ma mĩĩrĩ yanyu, atĩ nĩguo mũhingagie merirĩria maayo.