 Ngai kũririkania andũ kĩrĩĩkanĩro gĩake nao MWATHANI akĩnjĩĩra atĩrĩ, “Thikĩrĩria maũndũ maya makoniĩ kĩrĩĩkanĩro, ũcooke wĩre andũ a Juda na a Jerusalemu ũhoro wamo. Meere atĩrĩ, niĩ MWATHANI Ngai wa Isiraeli, nĩngũtũma mũndũ o wothe ũrĩa ũtaathĩkaga kũringana na ũrĩa maũndũ ma kĩrĩĩkanĩro moigĩĩte anyiitwo nĩ kĩrumi. Kĩrĩĩkanĩro kĩu nĩ kĩrĩa ndathondekire na maithe maanyu hĩndĩ ĩrĩa ndamarutire Misiri, bũrũri ũrĩa wahaanaga icua rĩa mwaki ũkũrĩrĩmbũka. Ndameerire manjathĩkagĩre na meekage ũrĩa wothe ndamaathĩĩte nĩguo matuĩke andũ aakwa, na niĩ nduĩke Ngai wao. Meeka ũguo, na niĩ nĩngaahingia ũrĩa ndeerĩire maithe maao na mwĩhĩtwa atĩ nĩngaamahe bũrũri mwega na mũnoru ũrĩa rĩu me naguo.” Hĩndĩ ĩyo na niĩ ngĩcookia atĩrĩ, “Kũrotuĩka ũguo, MWATHANI.” Naake MWATHANI akĩnjĩĩra atĩrĩ, “Thiĩ matũũrainĩ ma Juda na njĩrainĩ cia Jerusalemu wanĩrĩre ndũmĩrĩri yakwa kuo. Ĩra andũ mathikĩrĩrie ũrĩa maũndũ ma kĩrĩĩkanĩro maroiga na mamaathĩkĩre. Nĩ gũkorwo rĩrĩa ndarutire maithe maao Misiri, nĩndameerire ngwatĩirie manjathĩkagĩre, na no ndĩrathiĩ na mbere kũmeera ũguo nginyagia rĩu. No o matiigana gũũthikĩrĩria kana kũnjathĩkĩra; oothe maakĩrĩirie kũrema na gũtuĩka ooru. Kwoguo ngĩmareehithĩria mahera moothe marĩa marĩ kĩrĩĩkanĩroinĩ kĩrĩa ndamaathĩĩte marũmagĩrĩre no matiigana gũkĩrũmĩrĩra.” Ningĩ MWATHANI akĩnjĩĩra atĩrĩ, “Andũ a Juda na a Jerusalemu nĩmarabanga na hitho kũnjũkĩrĩra. Nĩmacookereire meehia ma maithe maao, arĩa maaregire kũnjathĩkĩra; nĩmathaathaĩtie ngai ingĩ. Andũ a Isiraeli na a Juda nĩmathaahĩĩtie kĩrĩĩkanĩro kĩrĩa ndathondekire na maithe maao. Tondũ ũcio, niĩ MWATHANI, ngwenda maikare mooĩ wega atĩ, nĩngũmareehithĩria mwanangĩko matangĩhota kũũrĩra. Hĩndĩ ĩyo nĩmarĩngaĩra ndĩmateithie, no ndĩrĩmathikĩrĩria. Nao andũ a Juda na a Jerusalemu nĩmarĩthiĩ kũrĩ ngai iria marutagĩra magongoona macikaĩre imateithie, no itirĩhota kũmahonokia hĩndĩ ĩrĩa mwanangĩko ũcio ũrĩũka. Nĩ gũkorwo andũ a Juda me na ngai nyingĩ o ta matũũra marĩa me namo. Nao atũũri a Jerusalemu maakĩĩte igongoona cia kũrutĩra ngai ĩyo ĩrĩ magigi ĩĩtagwo Baali, ikaingĩha o ta njĩra iria irĩ itũũrainĩ rĩu rĩao. Tondũ ũcio, Jeremia, ndũkaahooe o na kana ũthaithe ithenyainĩ rĩa andũ aya, nĩ ũndũ ndirĩthikĩrĩria hĩndĩ ĩrĩa marĩngaĩra ndĩmateithie marĩ mathĩĩnainĩ.” MWATHANI ekũũria atĩrĩ, “Andũ arĩa nyendeete me na kĩhooto kĩrĩkũ gĩa gũkorwo me Hekaarũinĩ yakwa o rĩrĩa mareeka ciĩko njũru? Mareciiria no magirĩrĩrie mũthiro na ũndũ wa kwĩhĩta mĩhĩtwa na kũruta magongoona ma nyamũ? Gwĩka ũguo no gũtũme magĩe na gĩkeno? He hĩndĩ ndameetaga mũtamaiyũ wĩ na mathangũ maruru wega, na ũiyũire matunda meega. Rĩu ngũruruma ta marurumĩ njine mathangũ maaguo na nyunange honge ciaguo. Niĩ, MWATHANI Ngai Mwene Hinya Wothe, nĩ niĩ ndahandire Isiraeli na Juda, no rĩu nĩngũmareehithĩria mũthiro. Ngwĩka ũguo tondũ nĩmeekĩĩte ũũru magatũma ndaakare na ũndũ wa kũrutĩra Baali magongoona.” Mũbango wa kũũraga Jeremia MWATHANI akĩĩmenyithia, na niĩ ngĩmenya mĩbango mĩũru ĩrĩa thũ ciakwa ciarĩ nayo ya kũnjũkĩrĩra. Ndatariĩ ta ndũrũme hooreri ĩrathiĩ gũthĩnjwo Ndiigana kũmenya atĩ nĩ niĩ maacaragĩria kĩrĩi, hĩndĩ ĩrĩa moigaga atĩrĩ, “Rekeei rĩu twanange mũtĩ hamwe na maciaro maaguo; rekeei tũmũũrage ndakaanacooke kũririkanwo rĩngĩ gũũkũ thĩ.” Hĩndĩ ĩyo ngĩhooya ngiuga atĩrĩ, “MWATHANI Ngai Mwene Hinya Wothe, o wee, ũtuanagĩra na kĩhooto, na ũgeragia ngoro na meciiria ma andũ; reke nyone ũkĩndĩhĩria harĩ andũ aya, tondũ ciira wakwa nao ndaũiga mookoinĩ maaku.” Andũ a itũũra rĩa Anathothu nĩmeendaga kũnjũragithia. Manjĩĩrĩĩte atĩ nĩmekũnjũraga ndathiĩ na mbere kũratha ngĩgwetaga rĩĩtwa rĩa MWATHANI. Tondũ ũcio MWATHANI Ngai Mwene Hinya Wothe akiuga atĩrĩ, “Nĩnguonana nao! Andũ eethĩ aao makooragĩrwo mbaarainĩ, nacio ciana ciao ciũragwo nĩ ng'aragu. Hatirĩ mũndũ o na ũmwe wa itũũra rĩa Anathothu ũgaatigara, nĩ gũkorwo nĩbangĩĩte ihinda rĩa kũreehithĩria andũ a itũũra rĩĩrĩ mũthiro.”