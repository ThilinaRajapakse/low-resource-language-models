 Mũbangĩre wa wathani na wa mbũtũ cia ita Na rĩĩrĩ, ũyũ nĩguo mũtaratara wa atongoria a nyũmba, mbarĩ, o na wa anene aao arĩa maatungataga ũthamakiinĩ. Na rĩĩrĩ, o mweri o mweri thĩinĩ wa mwaka, gĩkundi kĩa andũ ngiri mĩrongo ĩĩrĩ na inya (,) nĩ o maatungatagĩra mũthamaki, na o gĩkundi gĩakoragwo na mũtongoria wakĩo. -Aya nĩ o anene arĩa maarũũgamagĩrĩra ikundi icio mweri o mweri. Mweri wa mbere: Jashobeamu mũrũ wa Zabidieli (wa mbarĩ ya Perezu, gĩcunjĩ kĩmwe kĩa mũhĩrĩga wa Juda.) Mweri wa keerĩ: Dodai wa rũciaro rwa Ahohi (naake Mikilothu nĩ we warĩ mũniini wake.) Mweri wa gatatũ: Benaia mũrũ wa Jehoiada, mũthĩnjĩri Ngai, (mũtongoria wa “Njamba iria Mĩrongo Ĩtatũ.” Amizabadu mũũrũwe nĩ we wacookire gũtuĩka mũtongoria wa gĩkundi gĩĩkĩ ithenya rĩake.) Mweri wa kana: Asaheli mũrũ wa nyina na Joabu, (naake Zebadia mũũrũwe agĩcooka ithenya rĩake.) Mweri wa gataano: Shamuhuthu wa rũciaro rwa Izirahu. Mweri wa gatandatũ: Ira mũrũ wa Ikeshu ũrĩa woimĩĩte Tekoa. Mweri wa mũgwanja: Helezu Mũpeloni wa kuuma njiarwa cia Efiraimu. Mweri wa kanaana: Sibekai wa kuuma Husha (wa mbarĩ ya Zera.) Mweri wa kenda: Abiezeri wa kuuma Anathothu kũrĩa kwarĩ rũgongo rwa mũhĩrĩga wa Benjamini. Mweri wa ikũmi: Maharai wa kuuma Netofa wa mbarĩ ya Zera. Mweri wa ikũmi na ũmwe: Benaia wa kuuma Pirathoni kũrĩa kwarĩ rũgongo rwa mũhĩrĩga wa Efiraimu. Mweri wa ikũmi na ĩĩrĩ: Helidai wa kuuma Netofa (wa rũciaro rwa Othinieli.) Mwathanĩre wa mĩhĩrĩga ya Isiraeli -Nao andũ arĩa maathaga mĩhĩrĩga ya Isiraeli maahaanaga ta ũũ:  Na rĩĩrĩ, mũthamaki Daudi ndaigana gũtara andũ arĩa maarĩ a ũkũrũ wa thĩ ya mĩaka mĩrongo ĩĩrĩ, nĩ gũkorwo MWATHANI nĩeranĩire atĩ nĩagaatũma Aisiraeli maingĩhe o ta njata cia igũrũ.  Naake Joabu, ũrĩa nyina eetagwo Zeruia, akĩambĩrĩria gũtarana no ndaigana kũrĩĩkia. Naguo ũndũ ũcio wa gũtarana ũgĩtũma Aisiraeli maherithio nĩ Ngai, na kwoguo mũigana wao ndwandĩkirwo thĩinĩ wa rekondi cia mũthamaki Daudi. Amenyereri a ũtonga wa mũthamaki -Nao amenyereri a ũtonga wa mũthamaki maahaanaga ta ũũ: Thitoo kũrĩa kwaigagwo ũtonga wa mũthamaki: Azimavethu mũrũ wa Adieli. Thitoo kũrĩa kwaigagwo ũtonga wa mũingĩ: Jonathani mũrũ wa Uzia. Aruti wĩra mũgũndainĩ: Eziri mũrũ wa Kelubu Mĩgũnda ya mĩthabibũ: Shimei wa kuuma Rama. Thitoo kũrĩa ndibei yaigagwo: Zabedi wa kuuma Shefamu. Mũgũnda wa mĩtamaiyũ na mĩkũyũ (ĩrĩa yarĩ magũrũinĩ ma irĩma cia Juda mwena wa na ithũĩro): Baali Hanani wa kuuma Gederi Thitoo kũrĩa kwaigagwo maguta ma mĩtamaiyũ: Joashu. Mũmenyereri wa ndũũru cia ng'ombe iria ciarĩithagĩrio werũinĩ wa Sharoni: Shitirai wa kuuma Sharoni. Mũmenyereri wa ng'ombe iria ciarĩithagĩrio ciandainĩ: Shafatu mũrũ wa Adilai. Mũmenyereri wa ngamĩĩra: Obili Mũishumaeli Mũmenyereri wa ndigiri: Jedeia wa kuuma Meronothi. Mũmenyereri wa ng'ondu na mbũri: Jazizi Mũhagari. Acio oothe nĩ o maarĩ aramati a ũtonga wa mũthamaki Daudi. Ataari a mũthamaki Daudi Na rĩĩrĩ, Jonathani, maamawe wa mũthamaki Daudi, aarĩ mũtaarani, mũndũ mũũgĩ na mwandĩki wa maũndũ. We hamwe na Jehieli mũrũ wa Hakimoni nĩ o maamenyagĩrĩra aariũ a mũthamaki. Ahithofeli nĩ we wataaraga mũthamaki, naake Hushai Mũariki aarĩ mũraata wa mũthamaki o na mũmũhei kĩrĩra. Ahithofeli akua, Abiatharu na Jehoiada mũrũ wa Benaia nĩ o maacookire handũ haake. Naake Joabu nĩ we warĩ mũnene wa ita cia mũthamaki.