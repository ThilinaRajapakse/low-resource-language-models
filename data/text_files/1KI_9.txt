 Solomoni kuumĩrĩrwo nĩ Ngai hĩndĩ ĩngĩ (Maũ .-) Na rĩĩrĩ, mũthamaki Solomoni arĩĩkia gwaka Hekaarũ ya MWATHANI, o na nyũmba yake we mwene, o na mĩako ĩrĩa ĩngĩ yothe eendaga gwaka-rĩ,  MWATHANI akĩmuumĩrĩra rĩngĩ, o ta ũrĩa aamuumĩrĩire o kũu Gibeoni. Naake MWATHANI akĩmwĩra atĩrĩ, “Nĩnjiguĩte mahooya maaku. Nayo Hekaarũ ĩno ũrĩĩkĩĩtie gwaka, nĩndamĩamũra ĩtuĩke handũ harĩa andũ marĩthaathayagĩria hingo ciothe. Nĩndĩrĩmĩmenyagĩrĩra na ndĩmĩgitagĩre hĩndĩ ciothe. No wee ũngĩtũũra wĩ mwĩhokeku na wĩ mũkinyanĩru o ta ũrĩa thooguo Daudi aarĩ, na ningĩ ũhingagie mawatho maakwa na maũndũ marĩa moothe ngwathĩĩte,  nĩngaatũma gĩtĩ gĩaku gĩa ũthamaki kĩgaacĩre o ta ũrĩa ndarĩĩkanĩire na thooguo Daudi. Nĩndamwĩrire atĩ Isiraeli gũgũtũũra gwathagwo nĩ njiarwa ciake. No rĩĩrĩ, wee o na kana njiarwa ciaku, mũngĩgaatiga kũũnũmĩrĩra, na mũtige kũrũmia mawatho na maathani maakwa, mũthaathayagie ngai ĩngĩ, hĩndĩ ĩyo nĩngaarutũrũra Aisiraeli kuuma bũrũri ũyũ ndĩmaheete. Ningĩ nĩngaacooka ndiganĩrie Hekaarũ ĩno nyamũrĩĩte ĩgatuĩka handũ haakwa ha gũthaathayagĩrio. Hĩndĩ ĩyo bũrũri wothe ũnyararwo na ũnyũrũragio nĩ andũ oothe.  Nayo Hekaarũ ĩno ĩgaatuĩka maganjo matheri, na andũ arĩa makaahĩtũkagĩra ho nĩkũmaka makaamakaga makoiga hĩ hĩ hĩ hĩ-ĩ! Ningĩ makooranagia atĩrĩ, ‘Hĩ nĩkĩ gĩatũmire MWATHANI eeke bũrũri o na Hekaarũ ĩno maũndũ ta maya?’ Nao andũ magacookanagĩria atĩrĩ, ‘Nĩ ũndũ nĩmaatiganĩirie MWATHANI Ngai wao ũrĩa warutire maithe maao Misiri; magĩtungatĩra ngai ingĩ o na magĩcithaathaiya. Kĩu nĩkĩo gĩatũmire MWATHANI amareehithirie ũũru ũyũ wothe.’ ” Kĩrĩĩkanĩro kĩa Solomoni na Hiramu (Maũ .-) Na rĩĩrĩ, Solomoni aahũthĩrire itĩĩna rĩa mĩaka mĩrongo ĩĩrĩ agĩakithia Hekaarũ na nyũmba yake ya ũthamaki. Agĩcooka akĩhe Hiramu mũthamaki wa Turo matũũra mĩrongo ĩĩrĩ bũrũriinĩ wa Galili nĩ ũndũ nĩ we wamũheete mĩtarakwa, mĩthengera o na thahabu, o ta ũrĩa mabataro maake ma mwako maiganaga. Naake Hiramu agĩthiĩ kuona matũũra marĩa aaheetwo, no ndakenirio nĩmo. Naake agĩkĩĩra Solomoni atĩrĩ, “Mũrũ wa Awa, kaĩ wakĩĩhe matũũra mahaana atĩa?” Na nĩ ũndũ ũcio matũũra macio matũire meetagwo Kabuli#. Kabuli: Rĩĩtwa rĩĩrĩ na Kĩhibirania nĩ ta kuuga “Tũhũ mũtheri.” o na ũũmũũthĩ. Mbere ĩyo Hiramu nĩatwarithĩirie mũthamaki Solomoni makĩria ma kiro ngiri inya (,) cia thahabu. Maũndũ mangĩ ma bata marĩa meekirwo nĩ Solomoni (Maũ .-) Ningĩ Solomoni akĩrutithia andũ wĩra na hinya nĩ ũndũ wa gwaka Hekaarũ, nyũmba yake mwene, gwaka handũ hatũũgĩru na mwena wa irathĩro wa itũũra, o na gwaka rũthingo rwa Jerusalemu. Ningĩ andũ acio nĩ o maakire matũũra ma Hazeru, Megido, na Gezeri. (Ningĩ mũthamaki wa Misiri nĩatharĩkĩire itũũra rĩa Gezeri, akĩrĩtuunyana na akĩrĩcina na mwaki na akĩũraga Akanaani arĩa matũũraga kuo. Thuutha wa ũguo agĩcooka akĩrĩhe mwarĩ ũrĩa wahikĩĩtio nĩ Solomoni rĩrĩ kĩheeo mũthenya wa ũhiki. Tondũ ũcio Solomoni akĩrĩaka rĩngĩ.) Ningĩ Solomoni agĩakithia rĩngĩ Bethi Horoni ya na kĩanda, Baalathu na Tamaru, matũũra ma werũinĩ wa bũrũriinĩ wa Juda. Ningĩ agĩakithia matũũra ma kũigagwo indo ciake, na makũigagwo ngaari ciake cia mbarathi, ma thigari cia mbarathi, na mĩako ĩrĩa ĩngĩ yothe eendaga gwaka kũu Jerusalemu, Lebanoni o na bũrũriinĩ ũcio aathaga. -Nao andũ arĩa maatigarĩĩte rĩrĩa Aisiraeli mooragire Akanaani rĩrĩa maamatuunyire bũrũri wao, Solomoni akĩmatua a kũrutaga mawĩra ma hinya. Andũ acio maarĩ Aamori, Ahiti, Aperizi, Ahivi, na Ajebusi. Njiarwa ciao itũũraga irĩ ngombo o na ũũmũũthĩ. No rĩĩrĩ, Solomoni ndaigana gũtua andũ a Isiraeli ngombo; acio maatuĩkire thigari ciake, njaama ciake, atongoria, makabuteeni a ngaari ciake cia mbarathi, na thigari cia mbarathi. Ningĩ nĩkwarĩ na anjaama magana mataano ma mĩrongo ĩtaano (), arĩa maarũũgamagĩrĩra andũ arĩa maarutaga mawĩra ma hinya, mĩakoinĩ yothe ĩrĩa Solomoni aakithagia. Naake mwarĩ wa mũthamaki wa Misiri ũrĩa warĩ mũtumia wa Solomoni, akiuma itũũra rĩa Daudi agĩthiĩ nyũmba yake ĩrĩa Solomoni aamwakithĩirie. Ningĩ Solomoni agĩcooka agĩakithia handũ hatũũgĩru na mwena wa irathĩro wa itũũra rĩu.  Solomoni aarutagĩra kĩgongoonainĩ kĩrĩa aakĩire MWATHANI magongoona ma njino, na ma thaayũ maita matatũ o mwaka. Ningĩ agacinagĩra ũbaani kĩgongoonainĩ kĩrĩa kĩarĩ mbere ya MWATHANI. Ũguo nĩguo Solomoni aarĩĩkirie gwaka Hekaarũ. Ningĩ Solomoni agĩakithia gĩkundi kĩa meeri o kũu Ezionigeberi kũrĩa gwakuhanĩrĩirie na Elathu, rũteereinĩ rwa Iria Ituune, o kũu bũrũri wa Edomu. Naake Hiramu mũthamaki wa Turo, agĩtwarithia gĩkundi kĩa ndungata imwe ciake iria cioĩ gũtwarithia meeri, igateithanagie na ndungata cia Solomoni. Nao magĩthiĩ Ofiri, makĩgĩĩrĩra mũthamaki Solomoni thahabu makĩria ma kiro ngiri ikũmi na inya (,).