 Danieli kuona kĩoneki arĩ rũũĩinĩ rwa Tigiri Atĩrĩĩrĩ, mwakainĩ wa gatatũ wa wathani wa Cairasi mũthamaki wa Perisia, Danieli o ũcio wetagwo Beliteshazaru nĩaguũrĩirio ũhoro. Na ũhoro ũcio warĩ wa ma na wakoniĩ haaro nene#. Haaro nene: Kana warĩ na hinya ũkĩmenyeka.. Nĩaiguire ũhoro ũcio na akĩheeo ũhoti wa gũtaũkĩrwo na njĩra ya kĩoneki. Ihindainĩ rĩu niĩ, Danieli, nĩgũcakaya ndacakayaga itĩĩna rĩa ciumia ithatũ. Ndiarĩaga irio irĩ mũrĩo. Nyama na ndibei itiakuhagĩrĩria kanua gaakwa. Ningĩ ndiehakaga maguta ciumia icio ithatũ. Na rĩĩrĩ, mũthenya wa mĩrongo ĩĩrĩ na ĩna wa mweri wa mbere, nũngiĩ rũteereinĩ rwa rũũĩ rwa Tigiri,  nĩndatiirire maitho na igũrũ ngĩona mũndũ wĩhumbĩĩte nguo cia gataani na njohero eyoheete mũcibi wa thahabu. Mwĩrĩ wake wakengaga ta mahiga ma goro ma rubi, ũthiũ wake wahenagia o ta rũheni. Maitho maake maamũrĩkaga ta tooci ciakĩĩtie. Mooko na magũrũ maake maahenagia ta gĩcango gĩkumuthĩĩtwo gĩgathera. Mũgambo wake waigwĩkanaga ta kĩrurumĩ kĩa andũ aingĩ. Niĩ, Danieli, no niĩ nyiiki ndoonire kĩoneki kĩu, andũ arĩa angĩ twarĩ nao matiakĩonire, no nĩmaanyiitirwo nĩ kĩmako kĩnene makĩũra magĩthiĩ kwĩhitha. Kwoguo ndatigirwo ndĩ nyiiki ngĩĩrorera kĩoneki kĩu kĩnene ũguo. Nĩndoorirwo nĩ hinya, gĩthiithi gĩakwa gĩkĩgarũrũka ũguo atĩ gũtirĩ mũndũ ũngĩamenyire, na hinya ũrĩa ndaarĩ naguo ũgĩthira. Thuutha ũcio nĩndaiguire kĩrurumĩ kĩa mũgambo wake, ndakĩigua no kũgũa ndagũire thĩ na nda na ngĩnyiitwo nĩ toro mũmata mũno. Hĩndĩ ĩyo ũthiũ wakwa waturumĩĩte o thĩ. Guoko gũgĩcooka gũkĩnjoya, na no ndainainaga mũno nĩ guoya, gũkĩndurithia maru huutĩĩtie thĩ na mooko. Naake akĩnjĩĩra atĩrĩ, “Danieli, Ngai nĩakwendeete mũno. Tagĩthikĩrĩrie mĩgambo ĩrĩa ngũkwĩra. Rũũgama nĩ gũkorwo nĩgũtũmwo ndũmĩĩtwo kũrĩ we.” Anjĩĩra ũguo ngĩrũũgama o ngĩinainaga nĩ guoya. Agĩcooka akĩnjĩĩra atĩrĩ, “Danieli, tiga gwĩtigĩra. Ngai nĩaiguire mahooya maaku o mũthenya wa mbere rĩrĩa wathugundire kwĩnyiihĩria Ngai waku nĩguo akũhe ũũgĩ. Ndooka gũgũcookeria ihooya rĩaku.  Atĩrĩĩrĩ, mũtongoria wa Perisia nĩararũire na niĩ itĩĩna rĩa mĩthenya mĩrongo ĩĩrĩ na ũmwe. Naake Mikaeli, mũtongoria ũmwe wa araika arĩa anene, nĩokire kũndeithia. Kwoguo ndamũtiga kũu makĩrũa na mũtongoria wa ũthamaki wa Perisia, ndagĩũka gũkũmenyithia maũndũ marĩa magaakorerera andũ aanyu matukũinĩ ma thuutha. Nĩ amu kĩoneki gĩĩkĩ kĩorooteete matukũ marĩa magooka.” Arĩĩkia kũnjĩĩra ũguo, no ũthiũ ndainamirie na ngĩremwo nĩgũcooka kwaria. Na rĩĩrĩ, kĩũmbe kĩahaanaga ta mũndũ gĩgĩũka gĩkĩĩhuutia mĩromo, ngĩhingũra kanua gaakwa ngĩambĩrĩria kwaria. Ndeerire ũcio warũngiĩ mbere yakwa atĩrĩ, “Mwathi wakwa, nĩnyambĩrĩirie kũigua ruwo nĩ ũndũ wa kĩoneki gĩĩkĩ, na ndirĩ na hinya o na haniini. Ingĩkĩhota atĩa gũcooka kwaria nawe mwathi wakwa, atĩa? Nditigarĩĩtie kahinya kana mĩhũũmũ o na mĩniini.” Ũcio wahaanaga ta mũndũ nĩahuutirie rĩngĩ na akĩnjĩkĩra hinya. Naake akĩnjĩĩra atĩrĩ, “Ngai nĩakwendeete mũno, kwoguo tiga gwĩtigĩra na ũcookwo nĩ thaayũ. Gĩa na hinya na wĩyũmĩrĩrie.” Arĩĩkia kũnjarĩria ngĩigua ndaagĩa na hinya ngiuga atĩrĩ, “Rĩu mwathi wakwa aria nĩ gũkorwo nĩwanyũmĩrĩria.” - Naake akiuga atĩrĩ, “Nĩũũĩ kĩrĩa gĩtũmire njũke kũrĩ we? Njũkire nĩ geetha ngũguũrĩrie maũndũ marĩa maandĩkĩĩtwo thĩinĩ wa ibuku rĩa ũũma. Na rĩu nĩngũcooka ngahũũrane na mũtongoria wa Perisia. Thuutha ũcio mũtongoria wa bũrũri wa Ngiriki nĩegũcooka ooke. Gũtirĩ ũngĩ wa kũndeithia o tiga Mikaeli ũrĩa arĩ we mũtongoria wanyu.