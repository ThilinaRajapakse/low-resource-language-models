 Mũtumia na ndamaathia Na rĩĩrĩ, nĩgwacookire gũkĩoneka ũrirũ mũnene kũu igũrũ. Gũkĩoneka mũtumia ũmwe wehumbĩĩte riũa, agacooka agakinya mweri na magũrũ, naguo mũtwe wake agekĩra thũmbĩ yathondekeetwo na njata ikũmi na igĩrĩ. Naake aarĩ hakuhĩ kũheeo mwana, naruo ruwo rwa kũheeo mwana nĩrwatũmaga akae.  Ũrirũ ũngĩ mũnene nĩwacookire ũkĩoneka kũu igũrũ. Atĩrĩĩrĩ, gũgĩkĩoneka ndamaathia nene nduune, yarĩ na mĩtwe mũgwanja na hĩa ikũmi, na o mũtwe nĩwarĩ na kĩraũni kĩa ũnene.  Ĩgĩcooka ĩkĩhaata njata cia igũrũ gĩcunjĩ kĩmwe gĩa ithatũ na gĩting'oe kĩayo, ĩgĩciharũrũkia thĩ. Nayo ndamaathia ĩyo ĩgĩkĩrũũgama mbere ya mũtumia ũcio werekeire kũheeo mwana nĩ geetha ĩrĩe mwana aaciarwo o ũguo.  Mũtumia ũcio agĩkĩheeo mwana wa kahĩĩ, ũrĩa ũgaatha ndũũrĩrĩ ciothe na rũthanju rwa cuuma. No rĩĩrĩ, mwana ũcio wake nĩahuririo agĩtwarwo harĩ Ngai, o gĩtĩinĩ kĩa Ngai kĩa ũnene. Naake mũtumia ũcio akĩũra agĩthiĩ werũinĩ kũrĩa Ngai aamũthondekeire gĩikaro, nĩ geetha arĩ kũu aikare akĩhiũhagĩrio matukũ ngiri ĩmwe na magana meerĩ ma mĩrongo ĩtandatũ (,).  Na rĩĩrĩ, nĩkwagĩire na mbaara kũu igũrũ, Mikaeli na araika aake makĩrũa na ndamaathia ĩrĩa nayo yeyũragĩria ĩ hamwe na araika aayo; no ndamaathia ĩyo hamwe na araika aayo makĩhootwo, makĩagithio ũikaro kũu igũrũ.  Nayo ndamaathia ĩyo nene ĩgĩikio nja, nayo nĩ yo nyamũ ya thĩ ĩrĩa ya tene ĩrĩa ĩĩtagwo Ngoma kana Caitaani, ĩrĩa ĩheenagia andũ a thĩ yothe. Yaikirio thĩ o hamwe na araika aayo.  Ngĩcooka ngĩigua mũgambo wanĩrĩire kũu igũrũ ũkiuga atĩrĩ, “Rĩu kũhonokania kwa Ngai witũ nĩgũkinyu Ngai nĩonanĩĩtie hinya wake na ũthamaki wake, o na akoonania ũhoti wa Mesia wake. Ũrĩa ũrarũũgamaga mbere ya Ngai witũ agacuukaga aariũ na aarĩ a Ithe witũ ũtukũ na mũthenya nĩaingatĩĩtwo kuuma igũrũ. Aariũ na aarĩ a Ithe witũ nĩmamũtooreetie na thakame ya Gatũrũme o na ũira wao, amu matiigana kwĩyenda, no meeheanire o nginya gũkua. Wee igũrũ gĩkene, o na inyuĩ mũtũũraga kuo kenaai! Wee thĩ na iria kaĩ mwĩ thĩĩnainĩ-ĩ! Ngoma nĩaikũrũkĩĩte kũrĩ inyuĩ e na maraakara maingĩ, amu nĩoĩ atĩ ihinda rĩake rĩrĩa rĩtigarĩĩte nĩ iniini.” Na rĩĩrĩ, rĩrĩa ndamaathia yonire atĩ nĩyaikio thĩ, nĩyambĩrĩirie gũthingatana na mũtumia ũcio waciarĩĩte mwana wa kahĩĩ.  Naake mũtumia ũcio akĩheeo mathagu meerĩ ma rwĩgĩ rũrĩa rũnene, nĩ geetha oombũke eeherere nyamũ ya thĩ, athiĩ werũinĩ kũrĩa ekũhiũhĩrio ihinda rĩa mĩaka ĩtatũ na nuthu. Nyamũ ĩyo ya thĩ ĩgĩkĩborora maaĩ maingĩ o ta rũũĩ kuuma kanuainĩ kaayo nĩ geetha ĩkinyĩrie mũtumia ũcio atwarwo nĩ mo. No thĩ ĩgĩteithĩrĩria mũtumia ũcio, ĩgĩathamia kanua kaayo ĩkĩmeria maaĩ macio moimaga kanua ka ndamaathia ĩyo. Ndamaathia nĩyang'ũrĩkirio nĩ mũtumia ũcio, ĩgĩgĩthiĩ kũrũa na ciana ciake iria ciatigarĩĩte, nacio nĩ aria oothe mahingagia maathani ma Ngai, na marĩ na ũira wa Jesũ. Nayo ndamaathia ĩyo ĩkĩrũũgama#. Ĩkĩrũũgama: Maandĩko mangĩ moigaga; “Na niĩ ngĩrũũgama” magakĩnyiitithania gĩcunjĩ gĩĩkĩ na gĩcunjĩ kĩa .. hũgũrũrũinĩ ya iria.