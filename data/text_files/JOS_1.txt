 Ngai gwatha Joshua atharĩkĩre bũrũri wa Kanaani Na rĩĩrĩ, thuutha wa Musa ndungata ya MWATHANI gũkua, MWATHANI akĩĩra mũteithia wa Musa ũrĩa wetagwo Joshua mũrũ wa Nuni atĩrĩ, “Musa ndungata yakwa nĩakuĩte, tondũ ũcio wĩhaarĩrie rĩu, wee mwene o hamwe na andũ oothe a Isiraeli mũringe rũũĩ rwa Jorodani, mũthiĩ mũtoonye bũrũriinĩ ũrĩa ngũmũhe.  O ta ũrĩa ndeerĩire Musa-rĩ, nĩndĩmũheete handũ o hoothe harĩa mũgaakinya na makinya maanyu. Mĩhaka yanyu ĩkaambĩrĩria werũinĩ ũrĩa ũrĩ na mwena wa na kĩanda o nginya irĩmainĩ cia Lebanoni iria irĩ na mwena wa na rũgongo, o na kuuma rũũĩ rũrĩa rũnene rwĩtagwo Farati rũrĩa rũrĩ na mwena wa irathĩro, ũtuĩkanĩrie bũrũri wothe wa Ahiti, o nginya iriainĩ rĩa Mediteraneani rĩrĩa rĩrĩ na mwena wa ithũĩro.  Atĩrĩĩrĩ Joshua, gũtikaagĩa mũndũ o na ũmwe ũkaahota gũgũtooria matukũ moothe ma muoyo waku. O ta ũrĩa ndĩrakoragwo na Musa, ũguo noguo ndĩrĩkoragwo nawe; ndĩrĩkoragwo nawe hingo ciothe; gũtirĩ hingo o na ĩmwe ngaagũtiganĩria.  Nĩ ũndũ ũcio-rĩ, gĩa na hinya na ũũmĩrĩrie, nĩ gũkorwo nĩ we ũgũkorwo ũrĩ mũtongoria wa andũ aya magĩtoonya bũrũri ũyũ, ũrĩa ndeerĩire maithe maao, mawĩgwatĩre ũtuĩke wao. Wee gĩta o kũgĩa na hinya, na ũũmĩrĩrie mũno; athĩkagĩra maũndũ marĩa moothe marĩ Wathoinĩ ũrĩa Musa ndungata yakwa aakũnengerire. Ndũkaanaage gwathĩkĩra ũndũ o na ũmwe ũrĩ Wathoinĩ ũcio, nĩguo ũgĩage na ũhootani kũrĩa guothe ũrĩthiaga. Oonaga atĩ ibuku rĩĩrĩ rĩa Watho nĩrĩrathoomwo hingo ciothe rĩrĩa mũũnganĩĩte gũthaathaiya. Weka ũguo-rĩ, nĩũrĩkoragwo na ũgaacĩru na ũhootani maũndũinĩ maaku moothe. Wĩciiragie moohoro maarĩo mũthenya o na ũtukũ, na wathĩkagĩre maũndũ moothe marĩa maandĩkĩĩtwo thĩinĩ warĩo. Githĩ ti niĩ ndagwatha atĩ ũgĩte o kũgĩa na hinya, na ũũmĩrĩrie mũno! Ndũgeetigĩre, o na kana ũmake, nĩ gũkorwo niĩ, MWATHANI Ngai waku, ndĩ hamwe nawe o harĩa hoothe ũrĩthiaga.” Joshua gwatha andũ ũrĩa maagĩrĩirwo nĩgwĩka Hĩndĩ ĩyo Joshua agĩatha atongoria a andũ mathiĩ kambĩ yothe makĩĩraga andũ atĩrĩ, “Mwĩthondekereei rĩĩgu, nĩ ũndũ thuutha wa mĩthenya ĩtatũ nĩmũkaaringa rũũĩ rwa Jorodani mũthiĩ, mũtoonye bũrũri ũrĩa MWATHANI Ngai wanyu ekũmũhe, mũwĩgwatĩre ũtuĩke wanyu.”  Joshua aagĩcooka akĩĩra mũhĩrĩga wa Reubeni, Gadi, na nuthu ya mũhĩrĩga wa Manase atĩrĩ, “Taririkanaai ũrĩa Musa, ndungata ya MWATHANI, aamwĩrire atĩ MWATHANI Ngai wanyu nĩakamũhe bũrũri ũyũ ũrĩ na mwena wa irathĩro wa rũũĩ rwa Jorodani ũtuĩke ũtũũro wanyu. Atumia aanyu, ciana cianyu na mahiũ maanyu megũtigwo mũrĩmo ũyũ wa Jorodani; no rĩĩrĩ, njamba cianyu ciothe iria irĩ hinya irĩ na indo ciacio cia mbaara, ikũringa mũrĩmo ũũrĩa ũngĩ itongoreetie aariũ a ithe wanyu nĩguo ikamateithie. Ikũmateithia o nginya itigĩrĩre nĩmegwatĩra bũrũri ũrĩa ũrĩ na mwena wa ithũĩro wa Jorodani ũrĩa MWATHANI Ngai wanyu amaheete ũtuĩke ũtũũro wao. Thuutha ũcio ihũndũke icooke bũrũriinĩ wacio kĩũmbe, na mwena ũyũ wa irathĩro wa Jorodani, ũrĩa Musa, ndungata ya MWATHANI, aamũheire.” Nao magĩcookeria Joshua atĩrĩ, “Nĩtũgwĩka ũrĩa wothe watwĩra, na nĩtũgũthiĩ kũrĩa guothe ũgũtũtũma. O ta ũrĩa tũrathĩkagĩra Musa, noguo tũrĩgwathĩkagĩra, naake MWATHANI Ngai waku arokoragwo hamwe nawe, o ta ũrĩa arakoragwo na Musa! Mũndũ o wothe ũrĩa ũkaaregana na ũrĩa wathanĩĩte, na aage kũigua ũrĩa ũramwatha, ũcio nĩkũũragwo arĩũragagwo. No rĩĩrĩ, wee gĩta o kũgĩa na hinya, na ũũmĩrĩrie!”