 Solomoni kũhooya ũũgĩ (Atha .-) Na rĩĩrĩ, Solomoni mũrũ wa Daudi, agĩĩkinyĩra wega ũthamakiinĩ wa Isiraeli, naake MWATHANI Ngai wake akĩmũraathima na agĩtũma agĩe na hinya mũno. Naake mũthamaki Solomoni akĩruta watho kũrĩ atongoria arĩa maarũũgamagĩrĩra ikundi cia andũ ngiri, na ikundi cia igana, o na atongoria oothe a thirikaari, o na andũ arĩa maarũũgamagĩrĩra nyũmba cia maithe, o na andũ oothe a Isiraeli. Amaathire mathiĩ naake kũndũ gũtũũgĩru gwa gũthaathaĩria MWATHANI Ngai kũrĩa kwarĩ Gibeoni. Maathiire kũu tondũ nĩkuo Hema ya MWATHANI ya gũtũnganwo yarĩ o ĩrĩa Musa, ndungata ya MWATHANI athondekeire werũinĩ.  (No rĩĩrĩ, Ithandũkũ rĩa Kĩrĩĩkanĩro rĩarĩ o Jerusalemu, harĩa rĩaigĩĩtwo nĩ Daudi, hemainĩ ĩrĩa aarĩthondekeire rĩrĩa aarĩgĩĩrire kuuma Kiriathu Jearimu.)  O nakĩo kĩgongoona gĩa gĩcango kĩrĩa Bezaleli mũrũ wa Uri na mũcũkũrũ wa Huri aathondekeete kĩarĩ o kũu Gibeoni mbere ya Hema ya MWATHANI ya gũtũnganwo. Naake Solomoni na andũ oothe magĩthaathaĩria MWATHANI kuo. Naake mũthamaki Solomoni akĩrutĩra igũrũ wa kĩgongoona kũu gĩa gĩcango, o kĩu kĩarĩ hau mbere ya Hema ya gũtũnganwo, magongoona ma njino ma nyamũ ngiri ĩmwe. Na rĩĩrĩ, ũtukũ o ro ũcio Ngai akiumĩrĩra Solomoni akĩmũũria atĩrĩ, “Ũkwenda ngũhe kĩ?” Naake Solomoni agĩcookia atĩrĩ, “Nĩwatũire wĩkaga baaba Daudi, maũndũ manene ma ũtugi, na rĩu nĩũnduĩte mũthamaki ithenya rĩake.  Wee MWATHANI Ngai, ĩtĩkĩra kũhingia kĩĩranĩro kĩrĩa werĩire baaba Daudi. Nĩ ũndũ-rĩ, nĩũnduĩte mũthamaki wa gũthamakagĩra andũ aingĩ ũguo atĩ matingĩtarĩka. Nĩ ũndũ ũcio, ndagũthaitha ũhe ũũgĩ na ũmenyi nĩguo hotage kũmathamakĩra. Nĩ ũndũ-rĩ, andũ aya aaku aingĩ ũũ ingĩhota atĩa kũmathamakĩra?” Naake Ngai agĩcookeria Solomoni atĩrĩ, “Nĩwahooya kĩndũ kĩega. Nĩ ũndũ-rĩ, ndũnahooya ngũhe ũtonga, mũthiithũ mũingĩ, gĩtĩĩo, mĩoyo ya thũ ciaku iniinwo, o na kana atĩ ũtũũre muoyo matukũ maingĩ. No rĩĩrĩ, wehoera ũũgĩ na ũmenyi nĩ geetha ũhotage gũthamakĩra andũ aakwa arĩa ngũtuĩte mũthamaki wao. Nĩ ũndũ ũcio nĩngũkũhe ũũgĩ na ũmenyi wa maũndũ. Ningĩ nĩngũkũhe ũtonga mũingĩ, mũthiithũ mũingĩ, o na gĩtĩĩo gũkĩra mũthamaki o wothe wa arĩa maarĩ mbere yaku, o na kana ũngĩ o wothe ũgooka thuutha waku.” Ũhoti na ũtonga wa mũthamaki Solomoni (Atha .-) Thuutha wa ũguo Solomoni akiuma kũu Gibeoni, handũ hatũũgĩru ha gũthaathaĩria MWATHANI, o harĩa Hema ya gũtũnganwo yarĩ, agĩcooka Jerusalemu. Naake agĩgĩthamakĩra Isiraeli arĩ kũu.  Naake Solomoni akĩyũmbĩra mbũtũ ya ita yarĩ na ngaari cia mbarathi ngiri ĩmwe na magana mana (,) na thigari ngiri ikũmi na igĩrĩ cia mbarathi (,). Akĩiga imwe ciacio matũũra mwanya mwanya na iria ingĩ agĩikara nacio kũu Jerusalemu. Matukũinĩ ma ũthamaki wake betha na thahabu igĩkorwo caiingĩhĩĩte o ta mahiga kũu Jerusalemu, nayo mĩtarakwa ĩkaingĩha o ta mĩkũyũ ĩrĩa yarĩ magũrũinĩ ma irĩma cia Juda mwena wa na ithũĩro.  Andũ arĩa maarutagĩra mũthamaki wĩra wa wonjoria maagũraga mbarathi kuuma bũrũri wa Musiri na Kilikia. Kuuma Misiri maagũraga ngaari cia mbarathi. Mbarathi ĩmwe yoimaga icunjĩ igana na mĩrongo ĩtaano cia betha, na ngaari ĩmwe ya ita icunjĩ magana matandatũ cia betha. Ũguo noguo athamaki a Ahiti na Siria meendagĩrio nĩ andũ acio a Solomoni a wonjoria.