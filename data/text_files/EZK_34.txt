 Arĩithi a Isiraeli Na rĩĩrĩ, MWATHANI akĩnjarĩria akĩnjĩĩra atĩrĩ, “Mũrũ wa mũndũ, rathĩra arĩithi a Isiraeli ũhoro mũũru ũmeere atĩrĩ, ‘Niĩ MWATHANI Mwene Hinya Wothe nguuga atĩ, inyuĩ arĩithi a Isiraeli arĩa mwĩgunaga inyuĩ eene, mwĩ thĩĩnainĩ. Githĩ inyuĩ arĩithi mũtiagĩrĩirwo nĩkũrĩithia ng'ondu, no ti kwĩrĩithia o inyuĩ eene? No rĩĩrĩ, mũnyuaga iria, mũkehumba nguo ithondekeetwo na guoya wa ng'ondu, na mũgathĩnja iria noru mũkarĩa, no mũtirĩithagia ng'ondu. Mũtimenyagĩrĩra iria itarĩ na hinya, mũtithondekaga iria ndũaru, mũtiohaga iria ndiihangie, mũticookagĩrĩria iria ituruurĩĩte, na mũticaragia iria ciũrĩĩte. Handũ ha gwĩka ũguo, mũcirĩithagia mũgĩcihũũraga mũtarĩ na tha.  Tondũ ng'ondu itikoreetwo irĩ na mũrĩithi, nĩihurunjũkĩĩte igagĩtuĩka cia kũrĩĩo nĩ nyamũ cia gĩthaka. Nĩ ũndũ ũcio, ng'ondu ciakwa ihurunjũkĩĩte igathiĩ gũcangacanga ithũngũriinĩ na irĩmainĩ ciothe. Ng'ondu ciakwa ihurunjũkĩĩte thĩ yothe, na itirĩ mũndũ ũracicaria o na kana ũracirũmbũiya.’ “Kwoguo, inyuĩ arĩithi, tathikĩrĩriai ũrĩa niĩ MWATHANI ngũmwĩra. Ta ũrĩa niĩ MWATHANI Mwene Hinya Wothe ndũũraga muoyo, mwagĩrĩirwo nĩgũũthikĩrĩria. Ng'ondu ciakwa itharĩkĩirwo nĩ nyamũ cia gĩthaka igaciũraga na igacirĩa, tondũ itirĩ na mũrĩithi. Nĩ gũkorwo arĩithi aakwa matirũmbũyanagia na ng'ondu ciakwa, marũmbũyanagia na maũndũ maao eene, no ti ng'ondu ciakwa. Nĩ ũndũ ũcio, inyuĩ arĩithi gĩĩthikĩrĩriei. Niĩ MWATHANI Mwene Hinya Wothe ndĩroiga atĩ ndĩ thũ yanyu. Ngũmũtuunya ng'ondu ciakwa na mũtigũcooka gũcirĩithia rĩngĩ, o na kana mũcooke kwĩguna inyuĩ eene. Ngũhonokia ng'ondu ciakwa kuuma harĩ inyuĩ, nĩguo mũtigaacooke gũcirĩa rĩngĩ.” Mũrĩithi mwega MWATHANI Mwene Hinya Wothe ekuuga atĩrĩ, “Nĩ niĩ mwene ngũcaria ng'ondu ciakwa na nĩndĩrĩcibaaragĩrĩra, o ta ũrĩa mũrĩithi abaaragĩrĩra ng'ondu ciake iria irahurunjũkĩĩte ciarĩĩkia gũcookanĩrĩrio. Ngũcicookanĩrĩria ndĩcirute kũndũ guothe kũrĩa ciahurunjũkĩire mũthenya ũrĩa warĩ ũgwati mũnene. Ngũciruta ndũũrĩrĩinĩ na mabũrũriinĩ ndĩcicookanĩrĩrie hamwe, njooke ndĩciinũkie bũrũriinĩ wacio kĩũmbe. Ndĩrĩcirĩithagia irĩmainĩ cia Isiraeli, ngurumoinĩ cia njũũĩ o na kũrĩa guothe gũtũũragwo bũrũriinĩ. Ndĩrĩcirĩithagia ihooreire tũcũmbĩrĩinĩ twa irĩma na ituambainĩ o na kũrĩa guothe kũrĩ nyeki nduru bũrũriinĩ wa Isiraeli. Niĩ mwene nĩ niĩ ngũtuĩka mũrĩithi wa ng'ondu ciakwa, na nĩndĩrĩciethagĩra kũndũ gwa kwaraha. Niĩ, MWATHANI Mwene Hinya Wothe, nĩ niĩ ndoiga ũguo. “Nĩngũcaria iria ciũrĩĩte, njookanĩrĩrie iria ihurunjũkĩĩte, njohe iria itiihĩĩtio, na thondeke iria ndũaru. No nĩngũniina iria noru na irĩ na hinya, tondũ niĩ ndĩ mũrĩithi ũrũmagĩrĩra kĩhooto. “ Inyuĩ ng'ondu ciakwa, niĩ MWATHANI Mwene Hinya Wothe ngũmwĩra atĩrĩ, ‘Nĩngũtuithania mũndũ o wothe wanyu, nyamũranie arĩa eega na arĩa ooru, o na nyamũranie ng'ondu na mbũri.’ Kũrĩa kũrĩ nyeki nduru-rĩ, kaĩ gũtamũiganĩĩte tondũ nĩmũrangarangĩĩte na magũrũ maanyu kũndũ kũrĩa mũtarĩĩte? Mwanyua maaĩ makembu-rĩ, no mũhaka mũtige mwounjuga maaĩ marĩa megũtigara? Ng'ondu iria ingĩ ciakwa-rĩ, no mũhaka irĩage nyeki ĩrĩa mũrangarangĩĩte na magũrũ maanyu na inyuage maaĩ marĩa muunjugĩĩte? “Kwoguo niĩ MWATHANI Mwene Hinya Wothe ngũmwĩra atĩ, nĩngũtuithania ng'ondu iria noru na iria hĩnju. Amu mũikanagia iria hĩnju na ciande na mĩĩrĩ na mũgacihũũra na hĩa mũgacirutũrũra rũũruinĩ. No nĩngũhonokia ng'ondu ciakwa na ndigũcooka kũreka ithĩĩnio rĩngĩ. Ningĩ ndĩcituithanie na nyamũranie iria njega na iria njũru. Nĩngũcine mũrĩithi ũmwe acirĩithagie. Mũrĩithi ũtũkĩĩtie mũthamaki Daudi, ndungata yakwa, nĩ we ũrĩcirĩithagia na acibaaragĩrĩre. Niĩ MWATHANI nĩngũtuĩka Ngai wacio na mũrĩithi ũtũkĩĩtie Daudi, ndungata yakwa, atuĩke wa gũciathaga. Nĩ niĩ MWATHANI ndoiga ũguo. Nĩngũcooka thondeke kĩrĩĩkanĩro gĩa thaayũ nacio na thengie nyamũ iria ndĩani bũrũriinĩ. Ng'ondu ciakwa irĩtũũraga werũinĩ o na ikomage mĩtitũinĩ itarĩ na wa gũcihahũra. “Nĩngũciraathima na ndaathime kũndũ kũrĩa gũthiũrũrũkĩirie kĩrĩma gĩakwa. Nĩndĩrĩciuragĩria mbura o hĩndĩ ya yo yakinya na ĩrĩkoragwo ĩrĩ mbura ya kĩraathimo. Mũtĩ o wothe wĩ mũgũnda nĩũrĩciaraga, bũrũri ũgĩage na irio nyingĩ, nacio irĩtũũraga bũrũriinĩ wacio igaacĩire. Ndoinanga mĩtĩ ĩrĩa ciĩkĩrĩĩtwo ngingo na ndaciruta kuuma kũrĩ arĩa maacituĩte ngombo, nĩikũmenya atĩ nĩ niĩ MWATHANI. Itigaacooka gũtahwo nĩ ndũũrĩrĩ rĩngĩ o na nyamũ iria cia gĩthaka itigaacooka gũcirĩa. Irĩtũũraga na thaayũ na gũtirĩ mũndũ ũrĩcihahũraga. Nĩndĩrĩciheaga kũndũ gwa kũrĩithio kũrĩ igweta mũno na itirĩcookaga kũhũũta bũrũriinĩ ũcio, o na gũconorwo nĩ ndũũrĩrĩ. Andũ nĩmekũmenya atĩ niĩ MWATHANI ndĩ Ngai wao na atĩ andũ a Isiraeli nĩ andũ aakwa. Nĩ niĩ MWATHANI Mwene Hinya Wothe ndoiga ũguo. “Inyuĩ, ng'ondu ciakwa, o inyuĩ rũũru rũrĩa ndĩithagia nĩ inyuĩ andũ aakwa, na niĩ nĩ niĩ Ngai wanyu. Nĩ niĩ MWATHANI Mwene Hinya Wothe ndoiga ũguo.”