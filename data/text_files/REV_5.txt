 Gatũrũme na Ibuku rĩa gĩkũnjo  Ningĩ ngĩona ibuku rĩa gĩkũnjo rĩrĩ guokoinĩ kwa ũrĩo kwa ũcio waikarĩire gĩtĩ kĩa ũnene; ibuku rĩu rĩandĩkĩĩtwo na thĩinĩ na na nja, na rĩgatumwo na ndumo mũgwanja. Ngĩcooka ngĩona mũraika wĩ hinya mũno akĩanĩrĩra akooria atĩrĩ, “Nũũ wagĩrĩirwo nĩgũtumũra ndumo ahingũre ibuku rĩĩrĩ rĩa gĩkũnjo?” No gũtirĩ mũndũ o na ũmwe wĩ igũrũ matuinĩ kana gũũkũ thĩ kana wĩ rungu rwa thĩ wahotire gũtumũra ibuku rĩu rĩa gĩkũnjo arĩrore thĩinĩ. Nĩndarĩrire mũno nĩ tondũ gũtirĩ mũndũ o na ũmwe mwagĩrĩru wonekire wa gũtumũra ibuku rĩu rĩa gĩkũnjo arĩrore thĩinĩ.  Hĩndĩ ĩyo mũthuuri ũmwe wa arĩa mĩrongo ĩĩrĩ na ana akĩnjĩĩra atĩrĩ, “Tiga kũrĩra. Atĩrĩĩrĩ, Mũrũũthi wa mũhĩrĩga wa Juda, o we wa rũciaro rwa Daudi, nĩahootanĩĩte na nĩekũhota gũtumũra ndumo icio mũgwanja ahingũre ibuku rĩu rĩa gĩkũnjo.”  Na rĩĩrĩ, hau gatagatĩinĩ ga gĩtĩ kĩu kĩa ũnene na ciũmbe iria inya i muoyo, o hau gatagatĩ ka athuuri, ngĩona Gatũrũme kaigĩĩtwo kahaana ta kaarĩ gathĩnje. Kaarĩ na hĩa mũgwanja na maitho mũgwanja, marĩa arĩ mo maroho marĩa mũgwanja ma Ngai marĩa maatũmĩĩtwo thĩ yothe. Nako Gatũrũme kau gagĩthiĩ gakĩoya ibuku rĩa gĩkũnjo kuuma guokoinĩ kwa ũrĩo kwa ũcio waikarĩire gĩtĩ kĩa ũnene.  Rĩrĩa Gatũrũme kooire ibuku rĩu rĩa gĩkũnjo, ciũmbe iria inya i muoyo, ikĩĩgũithia thĩ mbere ya Gatũrũme, o kĩũmbe kĩnyiitĩĩte kĩnanda na mbakũri ya thahabu ĩiyũrĩĩte ũbaani ũrĩa arĩ guo mahooya ma andũ a Ngai. Athuuri arĩa mĩrongo ĩĩrĩ na ana o nao makĩĩgũithia hamwe na ciũmbe icio inya i muoyo, o mũthuuri e na kĩnanda na mbakũri o ta cia ciũmbe icio inya i muoyo.  Magĩcooka makĩina rwĩmbo rwerũ makiuga atĩrĩ: “Wee nĩ we wagĩrĩire kuoya ibuku rĩu rĩa gĩkũnjo ũrĩtumũre ndumo ciarĩo. Nĩ tondũ wee nĩworagirwo, ningĩ, na ũndũ wa thakame yaku ya igongoona, ũgĩkũũrĩra Ngai andũ, kuuma mĩhĩrĩgainĩ yothe, kuuma irukainĩ ciothe, o na kuuma ndũũrĩrĩinĩ ciothe.  Nĩũmatuĩte athamaki a gũtungatagĩra Ngai ta athĩnjĩri Ngai na nĩmarĩathanaga gũũkũ thĩ.”  Ningĩ, ndacũũthĩrĩria ngĩigua mĩgambo ya araika ngiri na ngiri mathiũrũrũkĩirie gĩtĩ kĩrĩa kĩa ũnene, ciũmbe iria inya i muoyo, o na athuuri arĩa mĩrongo ĩĩrĩ na ana. Nao araika acio mainaga na mũgambo mũnene makoiga atĩrĩ: “Gatũrũme karĩa kooragirwo nĩkaagĩrĩirwo nĩkũgĩa na ũhoti, ũtonga, ũũgĩ, hinya, gĩtĩĩo, riiri o na kĩraathimo.” Ngĩcooka ngĩigua ciũmbe ciothe iria irĩ igũrũ na iria irĩ thĩ, na iria irĩ rungu rwa thĩ, na iria irĩ iriainĩ, na indo ciothe iria irĩ muoyo iria irĩ kũndũ guothe, ikiuga atĩrĩ, “Kĩraathimo, gĩtĩĩo, riiri, na hinya irogĩa kũrĩ ũrĩa ũikarĩire gĩtĩ kĩa ũnene o na kũrĩ Gatũrũme tene na tene!” Nacio ciũmbe iria inya i muoyo ikiuga atĩrĩ, “Ameni!” Nao athuuri makĩĩgũithia thĩ magĩthaathaiya.