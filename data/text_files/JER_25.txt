 Thũ kuuma mwena wa na rũgongo  Mwakainĩ wa ĩna wa ũthamaki wa Jehoiakimu mũrũ wa Josia bũrũriinĩ wa Juda, niĩ Jeremia nĩndaheirwo ndũmĩrĩri nĩ MWATHANI ĩkoniĩ andũ oothe a Juda. (Hĩndĩ ĩyo mũthamaki Nebukadinezaru aakoreetwo athamakĩĩte Babilonia mwaka ũmwe.) Na niĩ ngĩĩra andũ oothe a Juda na a Jerusalemu atĩrĩ, “MWATHANI akoreetwo akĩĩhe ndũmĩrĩri ciake kuuma mwakainĩ wa ikũmi na ĩtatũ rĩrĩa Josia mũrũ wa Amoni aarĩ mũthamaki wa Juda nginyagia ũũmũũthĩ ũyũ. Rĩu nĩ itĩĩna rĩa mĩaka mĩrongo ĩĩrĩ na ĩtatũ. Ihindainĩ rĩu rĩothe-rĩ, ndirĩ ndaaga kũmwĩra ũrĩa MWATHANI akoragwo akiuga, no inyuĩ mũtithikagĩrĩria. O na gũtuĩka MWATHANI nĩakoreetwo akĩmũtũmĩra ndungata ciake ti anabii ategũtigithĩria, inyuĩ mũtiigana kũmathikĩrĩria o na kana kũmategera matũ. Maamwĩrire mũtigane na mĩthiĩre yanyu mĩũru o na ciĩko cianyu cia waganu iria mwĩkaga nĩguo mũthiĩ na mbere gũtũũra bũrũriinĩ ũrĩa MWATHANI aamũheire o na akĩhe maithe maanyu ũtuĩke igai rĩanyu rĩa tene na tene. O na ningĩ nĩmaamwĩrire mũtigaathaathayagie kana mũtungatagĩre ngai ingĩ, na mũtikaanaraakarie MWATHANI na ũndũ wa gũthaathaiya mĩhianano ĩrĩa mwĩthondekeire na mooko maanyu. Korwo nĩmwathikĩrĩirie MWATHANI-rĩ, gũtirĩ hingo angĩkamũherithia. No MWATHANI we mwene aroiga atĩ inyuĩ nĩmwaregire kũmũthikĩrĩria, mũkĩmũraakaria na mĩhianano ĩrĩa mwethondekeire na mooko maanyu, na kwoguo inyuĩ eene nĩ inyuĩ mwĩreehithĩirie ihera rĩrĩa ekũmũherithia narĩo. “Tondũ inyuĩ mũtiigana kũmũthikĩrĩria-rĩ, MWATHANI Mwene Hinya wothe aroiga atĩrĩ, ‘Nĩngũrekanĩria andũ oothe a mwena wa na rũgongo, o na ndekanĩrie ndungata yakwa, mũthamaki Nebukadinezaru wa Babilonia mooke. Ngũmareehe mahũũrane na Juda na atũũri a kuo o na mahũũrane na ndũũrĩrĩ ciothe iria ihakaine na Juda. Ngwananga bũrũri ũyũ hamwe na mabũrũri marĩa mahakaine naguo ndĩmatige marĩ maganjo nginya tene na tene. Marĩonagwo nĩ andũ makoiga, hĩ hĩ hĩ hĩ-ĩ! Nĩ ũrĩa mamakĩĩte. Niĩ MWATHANI, nĩ niĩ ndoiga ũguo.  Nĩngũniina thĩinĩ wamo mĩgambo ya gĩkeno na mĩtheko, o na ndũũhiũ cia maruga ma ũhiki. Ningĩ nĩngũmaima ngano ya gũthĩaga na ithĩi ciao na ndĩmaime maguta magwĩkĩraga mataawa maao.  Bũrũri ũyũ wothe ũgũtigwo ũrĩ maganjo na ũrĩ kũndũ gwa gũtũmaga andũ mamake moigage hĩ hĩ hĩ hĩ-ĩ! Mabũrũri marĩa mahakanĩĩte naguo megũtungatĩra mũthamaki wa Babilonia ihinda rĩa mĩaka mĩrongo mũgwanja. Mĩaka ĩyo mĩrongo mũgwanja yarĩĩkia gũthira-rĩ, nĩngaaherithia andũ a Babilonia na mũthamaki wao nĩ ũndũ wa meehia maao. Ngaananga bũrũri wa Babilonia ndĩũtige ũrĩ maganjo nginya tene na tene. Ngaareehithĩria bũrũri wa Babilonia mĩthiro yothe, ĩrĩa yandĩkĩĩtwo ibukuinĩ rĩĩrĩ, ĩrĩa ndoigire nĩngaareehithĩria ndũũrĩrĩ rĩrĩa ndarathire na kanua ka Jeremia. Nĩngeerĩhĩria harĩ andũ a Babilonia nĩ ũndũ wa maũndũ marĩa meekĩĩte, na ndũũrĩrĩ nyingĩ na athamaki anene nĩmakaamatua ngombo ciao.’ ” Ngai gũtuĩra ndũũrĩrĩ MWATHANI, Ngai wa Isiraeli, akĩnjĩĩra atĩrĩ, “Oya gĩkombe gĩĩkĩ kĩa ndibei kĩiyũire maraakara maakwa, ũkĩnyuithie ndũũrĩrĩ ciothe iria ngũgũtũma kũrĩ cio. Cianyua-rĩ, igũtũũgũga na ibogothe nĩ ũndũ wa mbaara iria ngũcireehithĩria.” Kwoguo ngĩoya gĩkombe kĩu kuuma guokoinĩ kwa MWATHANI, ngĩkĩnyuithia ndũũrĩrĩ ciothe iria MWATHANI aandũmire kũrĩ cio. Ndaambire gũkĩnyuithia Jerusalemu na matũũra ma Juda, na athamaki aamo hamwe na anene aamo, nĩguo gũtũũre gwĩ kũndũ gũkirĩĩte ihooru, na gwakuugagĩrwo nĩ andũ, hĩ hĩ hĩ hĩ-ĩ! Nĩ ũrĩa kwanangĩkĩĩte. O na ningĩ nĩguo andũ magwatage rĩĩtwa rĩao, rĩrĩa megũtiganĩra kĩrumi o ta ũrĩa meekaga nginya ũũmũũthĩ. -Arĩa angĩ ndaagĩrĩirwo nĩkũnyuithia gĩkombe kĩu nĩ: Mũthamaki wa Misiri, njaama ciake na atongoria; andũ oothe a Misiri na ageni oothe arĩa maarĩ kuo; athamaki oothe a bũrũri wa Uzu; athamaki oothe a matũũra ma Afilisiti namo nĩ Ashikeloni, Gaza, Ekironi, na matigari ma Ashidodu; andũ oothe a Edomu, Moabi, na Aamoni; athamaki oothe a Turo na Sidoni; athamaki oothe a mabũrũri marĩa mahakaine na iria rĩa Mediteraneani; matũũra ma Dedani, Tema, na Buzi; andũ oothe arĩa meenjagwo njuĩrĩ ĩgakuhĩha; athamaki oothe a Arabia; athamaki oothe a ndũũrĩrĩ cia werũinĩ; athamaki oothe a Zimuri, Elamu, na Media; athamaki oothe a mwena wa na rũgongo, arĩa maraihĩrĩirie o na arĩa makuhĩrĩirie, ũmwe thuutha wa ũrĩa ũngĩ. Hatirĩ rũũrĩrĩ o na rũmwe rũrĩ gũũkũ thĩ rũtaagĩrĩirwo nĩkũnyuĩra gĩkombe kĩu. Mũthamaki wa Babilonia nĩ we wagĩrĩirwo nĩ gũkorwo arĩ wa mũthia gũkĩnyuĩra. MWATHANI agĩcooka akĩnjĩĩra atĩrĩ, “Ĩra andũ acio atĩ niĩ, MWATHANI Mwene Hinya Wothe, Ngai wa Isiraeli, ndamaatha manyue marĩĩo o nginya matahĩke; magũe thĩ maremwo nĩkwĩyũkĩria, nĩ ũndũ wa mbaara ĩrĩa niĩ ngũmareehithĩria. Maarega kwamũkĩra gĩkombe kĩu kuuma mookoinĩ maaku makĩnyuĩre-rĩ, meere atĩ niĩ, MWATHANI Mwene Hinya Wothe njugĩĩte no mũhaka makĩnyuĩre. Angĩkorwo ngwamba kũherithia itũũra rĩakwa kĩũmbe, no o itekũherithia? No nginya ndĩmaherithie, nĩ gũkorwo nĩngũrũithania andũ oothe arĩa matũũraga gũũkũ thĩ. Niĩ MWATHANI, Mwene Hinya Wothe, nĩ niĩ ndoiga ũguo. “Tondũ ũcio wee, Jeremia, no nginya ũmarathĩre moohoro maya moothe mooru njarĩĩtie igũrũ rĩao. Meere atĩrĩ, ‘MWATHANI nĩarĩrarama kuuma igũrũ na arurume arĩ gĩikaro gĩake gĩtheru. Arĩraramĩra andũ aake na hinya, na aanĩrĩre na mũgambo mũnene mũno ta wa mũndũ ũrahiha thabibũ, nĩ ũndũ wa atũũri oothe a thĩ. Inegene rĩu rĩrĩiguuo thĩ yothe, nĩ gũkorwo MWATHANI arĩ na ciira na ndũũrĩrĩ; arĩtuĩra andũ oothe, arĩa aaganu amooragithie na rũhiũ rwa njora. Ũguo nĩguo MWATHANI oiga.’ ”  “MWATHANI Mwene Hinya Wothe aroiga ũũ: ‘Atĩrĩĩrĩ, mũthiro ũgũkorerera rũũrĩrĩ rũmwe thuutha wa rũrĩa rũngĩ, nakĩo kĩhuuhũkanio kĩnene nĩkĩrooka kiumĩĩte o ituriinĩ cia thĩ!’ “Mũthenya ũcio-rĩ, andũ arĩa magaakorwo mooragĩĩtwo nĩ MWATHANI magaakorwo maaraganĩĩte thĩ, kuuma mũthia ũmwe wa thĩ nginya ũrĩa ũngĩ. Matikaarĩrĩrwo, kana moonganio, o na kana mathikwo; magaatuĩka o ta rũrua rũhurunjĩĩtwo thĩ.  “Kayai, o na mũrĩre muugĩrĩirie, mũgĩĩtungumanagia thĩ, inyuĩ atongoria, o inyuĩ arĩithi a andũ aakwa! Nĩ gũkorwo mũthenya wanyu wa gũthĩnjwo nĩũrĩkĩĩtie gũkinya, na mũkũng'eo o ta ndũrũme.#.: Mũkũng'eo o ta ndũrũme: Kĩhibirania tigĩtaũku wega mũhariinĩ ũyũ. Mũtikuona gwa kũũrĩra, o na mũtigwĩthara, inyuĩ arĩithi aya o na anene a rũũru. Taiguai kĩrĩro kĩa arĩithi, na mũkayo wa anene a rũũru! MWATHANI nĩkwananga arananga ũrĩithio wao, naguo bũrũri wao ũrĩa ũraarĩ na thaayũ rĩu ũiyũire ihooru, nĩ ũndũ wa maraakara ma MWATHANI megwakana ta mwaki. MWATHANI nĩatiganĩirie andũ aake o ta mũrũũthi ũkiuma kĩmaamoinĩ kĩaguo; bũrũri wao ũtuĩkĩĩte maganjo nĩ ũndũ wa ũrĩa ũhũũrĩĩtwo mbaara nene, o na nĩ ũndũ wa maraakara ma MWATHANI megwakana ta mwaki.”