 Ihooya rĩa kũũria Ngai ahonokie bũrũri#. Thaburi ĩno nĩ irebeta rĩandĩkirwo nĩ Asafu. Ngai ũtũtiganĩirie ũguo nĩkĩ? Ũgũtũũra ũraakarĩire andũ aaku kĩũmbe nginya tene na tene? Ririkana andũ aaku arĩa wethuurĩire kuuma o tene, arĩa wakũũrire ũkomboinĩ matuĩke mũhĩrĩga waku kĩũmbe. Ririkana kĩrĩma gĩa Zayuni, kĩrĩa hĩndĩ ĩmwe kĩarĩ gĩikaro gĩaku. Thiĩra igũrũ rĩa mwanangĩko ũyũ wothe; kĩrĩa gĩothe kĩrĩ Hekaarũinĩ nĩgĩgĩthũũkangĩĩtio nĩ thũ ciitũ!  Thũ ciaku nĩkugĩrĩria iroigĩrĩria Hekaarũinĩ ikĩrũũhagia, ihandĩĩte bendera ciacio kuo cionanie ũrĩa ihootanĩĩte. Mahaana ta atemi a mĩtĩ magĩtema mĩtĩ na mathanwa.#. Mũhari ũyũ ti mũtaũku wega maandĩkoinĩ ma Kĩhibirania. Moinangĩĩte buremu ciothe, iria ithondekeetwo wega mũno na mbaaũ, na mathanwa maao na ibũi ciao. Mamomoranĩĩtie Hekaarũ yaku na makamĩcina na mwaki; handũ harĩa wee ũthaathayagĩrio nĩkũhathaahia mahathaahĩĩtie. Matuĩte atĩ megũtũniina ithuothe, na nĩmacinĩĩte kũndũ guothe kũrĩa kwamũre bũrũriinĩ.  Gũtirĩ ciama theru tũraringĩrwo mahindainĩ maya; anabii oothe nĩmathirĩĩte. na gũtirĩ o na ũmwe witũ ũũĩ gũgũikara ũguo nginya rĩ. Atĩrĩĩrĩ, Ngai, thũ ciitũ igũtũũra igũthekagĩrĩra nginya rĩ? Igũtũũra icambagia rĩĩtwa rĩaku nginya tene na tene? Ũregeete gũtũteithia nĩkĩ? Ũraikara wĩnyiitanĩirie nĩkĩ?  No wee, Ngai, ũkoreetwo wĩ mũthamaki witũ kuuma o kĩambĩrĩria: wanatũhonokia maita maingĩ.  Nĩ we wagayanirie iria na hinya waku na ũkĩmemenda ciongo cia marimũ thĩinĩ warĩo.  Nĩ we wahehenjire ciongo cia Ndamaathia ĩrĩa yetagwo Leviathani#. Leviathani: Ĩno yarĩ Ndamaathia yareehage thogothogo na ũũru. ũkĩmĩtua irio cia nyamũ cia werũinĩ. Wee-rĩ, nĩ we watũmire ithima itherũke na tũrũũĩ tũtherere, na ũkĩũmia njũũĩ iria itahũaga. Nĩ we wombire mũthenya na ũtukũ; na ũkĩiga riũa na mweri handũ haacio. Nĩ we wekĩrire mĩhaka ya thĩ, na ũgĩtũma kũgĩage hĩndĩ ya riũa na ya heho.  Ririkana, MWATHANI, ũrĩa thũ ciaku iragũthekerera, na ũrĩa ũramenererio nĩ andũ matagwĩtĩkĩĩtie. Ndũkaae kũrekereria andũ aaku matarĩ hinya mookoinĩ ma thũ ciao itarĩ tha; ndũgaatũũre ũriganĩirwo nginya tene na tene nĩ andũ aaku arĩa manyariirĩĩtwo. Ririkana kĩrĩĩkanĩro kĩrĩa warĩĩkanĩire na ithuĩ; nĩ gũkorwo bũrũri wothe kũrĩa kwĩ na nduma kũiyũire haaro. Ndũkaareke arĩa mahinyĩrĩirio maconorithio; reke arĩa athĩĩni na arĩa mabataire makũgooce.  Arahũka, Ngai, ũrũũgamĩrĩre kĩhooto gĩaku! Ririkana ũrĩa ũrathekererwo mũthenya wothe nĩ andũ matagwĩtĩkĩĩtie. Ndũkaariganĩrwo nĩ mbugĩrĩrio ya thũ ciaku, o inegene rĩrĩa arĩa marĩ muku nawe maranegena mategũtigithĩria.