 Wĩtĩkio Rĩu-rĩ, gwĩtĩkia nĩkũgĩa na ma ya maũndũ marĩa twĩrĩgĩrĩire, o na kũmenya na ma atĩ maũndũ marĩa matoonekaga me ho. Nĩ amu andũ arĩa a tene nĩmaagĩire na ngumo njega harĩ Ngai nĩ ũndũ wa wĩtĩkio.  Wĩtĩkio nĩguo ũtũmenyithagia atĩ thĩ yombirwo na kiugo kĩa Ngai, na indo iria cionekaga ciathondekirwo kuuma kũrĩ iria itoonekaga.  Ningĩ wĩtĩkio nĩguo watũmire Habili arutĩre Ngai igongoona rĩega gũkĩra Kaini. Nĩ ũndũ wa gwĩtĩkia kũrĩa Habili eetĩkĩĩtie Ngai nĩamũtuire mũthingu, nĩamu Ngai we mwene nĩetĩkĩrire iheeo ciake. Nĩ ũndũ wa gũgĩĩtĩkia Habili o na nginyagia ũũmũũthĩ no aaragia, o na angĩkorwo nĩakuire.  Wĩtĩkio nĩguo watũmire Enoku aage gũkua. Aambatirio kwĩ Ngai na gũtirĩ mũndũ wonire mwĩrĩ wake, nĩ amu Ngai nĩamuoeete. Enoku ataanambatio-rĩ, nĩkwamenyekeete atĩ nĩakeneetie Ngai. Gũtirĩ mũndũ ũngĩhota gũkenia Ngai atarĩ na wĩtĩkio, amu mũndũ o wothe agĩũka harĩ Ngai no mũhaka akorwo eetĩkĩĩtie atĩ kwĩ Ngai na Ngai ũcio nĩaheaga andũ arĩa mamũcaragia iheeo.  Wĩtĩkio nĩguo watũmire Noa aathĩke rĩrĩa aamenyithirio nĩ Ngai ũhoro wa maũndũ marĩa atooneete, agĩgĩaka thabina ĩrĩa yamũhonokirie we mwene hamwe na andũ a mũciĩ wake. Nĩ ũndũ ũcio thĩ yothe ĩgĩtuĩrwo, naake Noa agĩtuĩka mũgai wa ũthingu ũrĩa wonekaga kuuma kũrĩ Ngai nĩ ũndũ wa gwĩtĩkia.  Nĩ ũndũ wa gwĩtĩkia-rĩ, Aburahamu nĩathĩkire rĩrĩa eetirwo nĩ Ngai athiĩ bũrũri ũrĩa eerĩirwo nĩakaaheeo ũtuĩke igai rĩake, agĩkiumagara o na atekũmenya kũrĩa eerekeire.  Nĩ ũndũ wa wĩtĩkio agĩgĩtũũra e mũgeni bũrũriinĩ ũcio Ngai aamwĩrĩire. Aburahamu aikaraga hemainĩ na Isaaka na Jakubu, o acio maarĩ a gũkaagaya hamwe naake kĩĩranĩro o kĩu. Nĩ amu Aburahamu nĩataanyaga kuona itũũra rĩ na mũthingi mũrũmu, wakĩĩtwo na ũgathondekwo nĩ Ngai.  Nĩ ũndũ wa gwĩtĩkia Sara nĩagĩire nda o na gũtuĩka nĩatuĩte maciara amu nĩehokire ũcio wamwĩrĩire ũndũ ũcio.  Nĩ ũndũ ũcio kuuma kũrĩ Aburahamu, mũndũ ũrĩa wahaanaga ta e mũkuũ, gũkiuma njiarwa nyingĩ mũno o ta njata cia matuinĩ kana ta mũthanga ũrĩa ũtangĩtarĩka wa ndeere cia iria.  Andũ acio oothe maakuire o me na wĩtĩkio matanyiitĩĩte kĩrĩa meerĩirwo, ĩndĩ nĩmoonaga kĩĩranĩro kĩu kĩrĩ o kũraaya, magagĩkũngũĩra, makiumbũraga atĩ o no ageni na agendi gũũkũ thĩ. Na rĩĩrĩ, andũ arĩa maaragia maũndũ ta macio moonanagia wega atĩ, o nĩ bũrũri wao marecarĩria. Matiigana gwĩciiria ũhoro wa bũrũri ũrĩa moimĩĩte, no mangĩekire ũguo nĩmangĩonire mweke wa gũcooka o kuo. Ĩndĩ kĩrĩa meeriragĩria nĩ bũrũri ũngĩ mwega, bũrũri wa matuinĩ. Nĩ ũndũ ũcio Ngai ndangĩgĩconoka gwĩtwo Ngai wao, amu nĩamathondekeire itũũra.  Nĩ ũndũ wa gwĩtĩkia Aburahamu nĩarutire mũũriũ Isaaka igongoona hĩndĩ ĩrĩa aageririo nĩ Ngai. Aburahamu nĩ we waheetwo ciĩranĩro nĩ Ngai, no o na kũrĩ ũguo nĩehaarĩirie kũruta mũũrũwe wa mũũmwe igongoona,  o na akorwo Ngai aamwĩrĩĩte atĩrĩ, “Isaaka nĩ we ũgatũũria mbeũ yaku.” Aburahamu nĩehokeete atĩ Ngai no ahote kũriũkia mũndũ o na kuuma kũrĩ akuũ, na nĩ ũndũ ũcio, Aburahamu nĩ ta gũcookererwo aacookereirwo nĩ Isaaka kuuma kũrĩ akuũ.  Nĩ ũndũ wa gwĩtĩkia Isaaka nĩerĩire Jakubu na Esau iraathimo cia matukũ ma thuutha.  Nĩ ũndũ wa gwĩtĩkia Jakubu ataanakua, etiirĩĩte na mũtirima wake o agĩthaathaiya Ngai, nĩaraathimire aariũ a Josefu.  Nĩ ũndũ wa gwĩtĩkia Josefu e hakuhĩ gũkua nĩaririe ũhoro wa gũthaama kwa andũ a Isiraeli kuuma Misiri, na agĩathana ũrĩa mahĩndĩ maake mageekwo.  Wĩtĩkio nĩguo watũmire aciari a Musa aaciarwo mamũhithe mĩeri ĩtatũ. Nĩmoonire atĩ aarĩ mwana mũthaka, na matietigĩrire kwaga gwathĩkĩra watho wa mũthamaki.  Nĩ wĩtĩkio watũmire Musa rĩrĩa aatuĩkire mũndũ mũgima arege gwĩtagwo mũrũ wa mwarĩ wa mũthamaki. Oonire nĩ kaba athĩĩnanĩrio hamwe na andũ a Ngai handũ ha gũkena ikeno cia meehia ihinda o iniini. Agĩkĩona atĩ kũmenererio nĩ ũndũ wa Mesia nĩ ũndũ ũkĩrĩĩte ũtonga wothe wa Misiri, amu we nĩataanyaga kĩheeo kĩrĩa gĩkaaheanwo.  Wĩtĩkio nĩguo watũmire Musa oime Misiri ategwĩtigĩra maraakara ma mũthamaki, agĩgĩthiĩ oomĩrĩirie ta mũndũ wonaga Ngai ũrĩa ũtoonekaga.  Wĩtĩkio nĩguo watũmire athondeke Bathaka, o na akĩminjaminjĩria mĩrango thakame, nĩguo mũraika wa kũniinana ndakoorage marigithaathi ma ciana cia andũ a Isiraeli.  Wĩtĩkio nĩguo watũmire andũ a Isiraeli matuĩkanĩirie Iria rĩrĩa Ituune o ta arĩ thĩ nyũmũ maagereire; no rĩrĩa andũ a Misiri maageririe gũtuĩkania oothe makĩũrĩra iriainĩ rĩu.  Wĩtĩkio nĩguo watũmire thingo cia Jeriko igwe thuutha wa gũthiũrũrũkwo nĩ andũ a Isiraeli mĩthenya mũgwanja.  Wĩtĩkio nĩguo watũmire Rahabu, mũtumia ũrĩa warĩ mũmaraaya, aage kũũragwo hamwe na andũ arĩa maaregeete gwathĩkĩra Ngai, tondũ nĩanyiitire ũgeni athigaani a Isiraeli arĩa maatũmĩĩtwo.  Rĩu-rĩ, nguuga atĩa ũngĩ? Amu hatirĩ na ihinda rĩa kũheana ũhoro wa Gideoni, Baraki, Samusoni, Jefitha, Daudi, Samũeli, o na wa anabii.  Nĩmaarũire na mabũrũri na makĩmahoota nĩ ũndũ wa wĩtĩkio. O meekaga ũrĩa kwagĩrĩire na nĩmaagĩaga na kĩrĩa Ngai eeranĩire. Nĩmaahingire tũnua twa mĩrũũthi,  na makĩhoria hinya wa mwaki, na makĩhonoka kũniinwo na hiũ cia njora. O na mataarĩ hinya nĩmaagĩire na hinya, makĩgĩa na ũcamba mbaarainĩ na makĩhoota mbũtũ cia ita cia ndũũrĩrĩ ng'eni.  Nĩ ũndũ wa gwĩtĩkia atumia nĩmacookereirwo nĩ andũ aao arĩa maariũkirio makiuma kũrĩ akuũ. Angĩ, tondũ wa kũrega gwĩtĩkĩra kũrekererio, nĩmaakuire na mathĩĩna nĩ geetha makaariũkio magĩe na muoyo ũrĩa mwega.  Angĩ nao makĩnyũrũrio na makĩhũũrwo na iboko, o na makĩohwo na mĩnyororo na magĩikio njeera.  Nĩmaahũũrirwo na mahiga, magĩatũranio maita meerĩ na mĩthumeno#. Na mĩthumeno: Maandĩko mangĩ nĩmoongagĩrĩra “na makĩgerio.”, na makĩũragwo na rũhiũ rwa njora. Maacangacangaga mehumbĩĩte njũũa cia mbũri na cia ng'ondu, magathĩĩnio, makanyariirwo, na mageekwo maũndũ mooru. Andũ acio oothe matiagĩrĩirwo nĩ thĩ o na haniini! Maatũire moorũũraga werũinĩ, irĩmainĩ, ngurungainĩ, na marimainĩ. Andũ acio oothe-rĩ, o na maatuĩka atĩ nĩmaarĩ na ũira mũiganu nĩ ũndũ wa wĩtĩkio wao-rĩ, matiaheirwo kĩrĩa Ngai eeranĩire, nĩ tondũ Ngai nĩatũthondekeire mũbango ũngĩ mwega. Eekaga ũguo nĩ tondũ acio matingĩatuĩkire aagĩrĩru tiga o makorirwo me hamwe na ithuĩ.