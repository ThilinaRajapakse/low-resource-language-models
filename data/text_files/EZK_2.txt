 akĩnjarĩria akĩnjĩĩra atĩrĩ, “Mũrũ wa mũndũ, rũũgama, nĩngwenda gũkwarĩria.” Na rĩrĩa aanjaragĩria, roho wa Ngai agĩtoonya thĩinĩ wakwa, akĩndũũgamia. Naake mũndũ ũcio agĩthiĩ na mbere kũnjarĩria, akĩnjĩĩra atĩrĩ, “Mũrũ wa mũndũ, nĩngũgũtũma kũrĩ andũ a Isiraeli. Nĩ rũũrĩrĩ rwa andũ aremi na nĩmaanemeete. O na nginya ũũmũũthĩ no maranjĩhia o ta ũrĩa maithe maao meekaga. Nĩ andũ moomĩĩtie mĩtwe na ngoro ciao, na no ngũgũtũma kũrĩ o ũkameere ũrĩa niĩ, MWATHANI Ngai, ngũkwĩra. Na tondũ nĩ andũ aremi, magũthikĩrĩria o na kana maaga gũgũthikĩrĩria, nĩmekũmenya atĩ nĩhakoreetwo na mũnabii gatagatĩinĩ kaao. “Mũrũ wa mũndũ, wee o na ũngĩkaahaana ta ũikĩĩtio mĩiguainĩ kana mĩtareinĩ o na ta ũikarĩirio tũng'aurũ tũgũtheecange-rĩ, ndũkaametigĩre o na kana wĩtigĩre mĩario yao. Ningĩ ndũkaanamakio nĩ ithiithi ciao nĩ gũkorwo nĩ rũũrĩrĩ rwa andũ aremi. Mangĩgũthikĩrĩria o na kana mangĩaga gũgũthikĩrĩria, wee mahe ndũmĩrĩri ciakwa. Ririkana atĩ o nĩ andũ aremi. “Mũrũ wa mũndũ, thikĩrĩria ũrĩa ngũkwĩra na ũtige gũtuĩka mũremi ta rũũrĩrĩ rũu. Athamia kanua ũrĩe kĩrĩa ngũkũhe.”  Thuutha ũcio ngĩona ndambarũkĩirio guoko kũnyiitĩĩte ibuku rĩa gĩkũnjo rĩrĩ rĩandĩke. Agĩcooka akĩrĩkũnjũra mbere yakwa, ngĩona atĩ rĩandĩkĩĩtwo mĩena yerĩ, na atĩ rĩandĩkĩĩtwo ũhoro wa kĩrĩro na wa macakaya o na wa mathĩĩna.