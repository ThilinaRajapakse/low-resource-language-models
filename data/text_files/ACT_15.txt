 Mũcemanio itũũrainĩ rĩa Jerusalemu  Na rĩĩrĩ, andũ amwe magĩũka Anitiokia moimĩĩte Judea makĩambirĩria kũruta andũ arĩa meetĩkĩĩtie Ithe witũ atĩrĩ, “Mũngĩaga kũrua kũringana na mũtugo ũrĩa Musa aatũtigĩire, mũtingĩhonoka.” Naake Paũlũ na Baranaba magĩkararania nao mũno nĩ ũndũ wa ũhoro ũcio, na kwoguo gũgĩthuurwo Paũlũ na Baranaba na andũ angĩ mathiĩ Jerusalemu kũrĩ atũmwo na athuuri a kanitha nĩ ũndũ wa ũhoro ũcio. Kanitha ũgĩkĩmoigĩra ũhoro, nao makĩgerera mabũrũriinĩ ma Foenicia na Samaria makĩheanaga ũhoro wa ũrĩa andũ a Ndũũrĩrĩ meetĩkĩĩtie Mwathani. Naguo ũhoro ũcio ũgĩkenia arĩa oothe meetĩkĩĩtie. Maakinya Jerusalemu kanitha, o hamwe na atũmwo na athuuri a kanitha, ũkĩmaamũkĩra, nao magĩkĩheana maũndũ moothe marĩa Ngai eekĩĩte nao. No andũ amwe a arĩa meetĩkĩĩtie a thiritũ ya Afarisai makĩrũũgama makiuga atĩrĩ, “No mũhaka andũ a Ndũũrĩrĩ maruithio na maathwo mahingagie Watho wa Musa.” Nao atũmwo na athuuri a kanitha magĩgĩcemania hamwe meciirie ũhoro ũcio.  Thuutha wa kwaria mũno, Petero akĩrũũgama akĩmeera atĩrĩ, “Aariũ na aarĩ a Ithe witũ, nĩmũũĩ atĩ matukũinĩ ma tene Ngai nĩathuurire kuuma gatagatĩinĩ kaanyu ngahunjĩrie andũ a Ndũũrĩrĩ Ũhoro ũrĩa Mwega, nĩguo maũigue meetĩkie.  Naake Ngai ũrĩa ũũĩ ngoro cia andũ agĩkĩonania atĩ nĩmaagĩrĩire nĩ ũndũ nĩamaheire Roho Mũtheru o ta ũrĩa eekire kũrĩ ithuĩ. Ndaigana gũthuutũkania gatagatĩinĩ gaitũ nao; no nĩamooheire meehia maao nĩ ũndũ wa gwĩtĩkia. Kwoguo nĩ kĩĩ kĩragĩtũma rĩu mũgerie Ngai mũkaigĩrĩra arutwo mĩrigo o rĩrĩa maithe maitũ kana ithuĩ twanaremwo nĩkũmĩkuua? Ithuĩ twĩtĩkĩĩtie atĩ tũkaahonokio nĩ ũndũ wa wega wa Mwathani Jesũ, o ta ũrĩa o nao makaahonokio.” Nao andũ oothe arĩa maarĩ mũcemanioinĩ magĩkira, magĩthikĩrĩria Paũlũ na Baranaba makĩheana ũhoro wa ciama na moorirũ marĩa Ngai eekĩĩte nao gatagatĩinĩ ka andũ a Ndũũrĩrĩ. Rĩrĩa maarĩĩkirie kwaria, Jakubu akiuga atĩrĩ: “Aariũ na aarĩ a Ithe witũ, tathikĩrĩriai! Simoni nĩaheana ũrĩa Ngai ambire gũceerera andũ a Ndũũrĩrĩ, nĩguo kuuma kũrĩ o ethuurĩre andũ aake. Ũhoro ũcio ũringaine na ciugo iria ciandĩkirwo nĩ anabii atĩ:  ‘Thuutha wa maũndũ macio nĩngaacooka na nĩngaaka gĩikaro kĩa Daudi rĩngĩ kĩrĩa kĩgwĩĩte, nĩngaaka maganjo maakĩo rĩngĩ, na nĩngaakĩrũũgamia rĩngĩ. Nĩ ũndũ ũcio andũ arĩa angĩ nĩmagooka kũrĩ niĩ Mwathani andũ oothe a Ndũũrĩrĩ arĩa njĩtĩĩte matuĩke aakwa. Ũguo nĩguo Mwathani ekuuga, ũrĩa watũmire maũndũ macio mamenyeke kuuma o tene.’ “Kwoguo niĩ ngũtua atĩ tũtigathĩĩnie andũ a Ndũũrĩrĩ arĩa megwĩtĩkia Ngai.  Nĩ kaba tũmaandĩkĩre tũmeere atĩ metheemage irio iria i na thaahu, nĩ ũndũ wa gũkorwo irutĩirwo mĩhianano. Ningĩ metheemage ũmaraaya, nyama cia nyamũ cia gũitwo, na thakame. Nĩ ũndũ-rĩ, Watho wa Musa ũtũire ũhunjagio matũũrainĩ, na ũthoomagwo thunagogiinĩ o mũtheya wa Thabatũ.” Marũa kũrĩ andũ a Ndũũrĩrĩ arĩa meetĩkĩĩtie Nao atũmwo na athuuri a kanitha o hamwe na andũ oothe a kanitha, makĩona arĩ wega mathuure andũ kuuma gatagatĩinĩ kaao, mamatũme Anitiokia me hamwe na Paũlũ na Baranaba. Magĩgĩthuura Judasi, ũrĩa wetagwo Barasaba, na Sila arĩa maaheetwo gĩtĩĩo nĩ arĩa meetĩkĩĩtie, makĩmatũma na marũa maya: “Atĩrĩĩrĩ, ithuĩ atũmwo na athuuri a kanitha, o ithuĩ aariũ a Ithe wanyu nĩtwamũgeithia inyuĩ andũ a Ndũũrĩrĩ, aariũ a Ithe witũ arĩa mũkoragwo Anitiokia, Siria, na Kilikia. Nĩtũiguĩte atĩ andũ amwe kuuma kũrĩ ithuĩ nĩmamũthĩĩnĩĩtie na magakĩmũraakaria na moorutani maao, o na tũtamaathĩĩte meeke ũguo. Twarĩĩkia kũiguithanĩria ũhoro nĩtuoneete nĩ wega tũthuure andũ tũmatũme kũrĩ inyuĩ marĩ hamwe na eendwa aitũ Paũlũ na Baranaba, arĩa meekĩrĩĩte mĩoyo yao ũgwatiinĩ nĩ ũndũ wa Mwathani Jesũ Kristũ. Kwoguo nĩtwamũtũmĩra Judasi na Sila, arĩa mekũmwĩra na tũnua twao maũndũ o maya tũramwandĩkĩra. Amu Ithuĩ tũrĩ hamwe na Roho Mũtheru nĩtuoneete atĩ nĩ wega twage kũmũigĩrĩra mũrigo ũngĩ mũnene gũkĩra maũndũ maya maagĩrĩire: mwĩtheemage kũrĩa kĩndũ o gĩothe kĩrutĩirwo mĩhianano; mũtikarĩage thakame kana nyama cia nyamũ cia gũitwo, na mwĩtheemage ũmaraaya. Mũngĩĩtheema maũndũ macio, nĩmũgwĩka wega. Tigwoi na wega.” Rĩrĩa maarĩĩkirie kuugĩrwo ũhoro, magĩikũrũka nginya Anitiokia, magĩcookanĩrĩria andũ arĩa meetĩkĩĩtie hamwe makĩmanengera marũa macio. Nao maamathooma magĩkena nĩ ũndũ wa mataaro marĩa maataarĩĩtwo namo. Naake Judasi hamwe na Sila, arĩa maarĩ anabii, makĩũmĩrĩria arĩa meetĩkĩĩtie na ndeto nyingĩ makĩmoongerera hinya. Thuutha wa gũikara nao kwa ihinda, arĩa meetĩkĩĩtie makĩmeera mathiĩ na thaayũ macooke kũrĩ arĩa maamatũmĩĩte. [ No Sila agĩtua atĩ nĩegũikara kũu.] Nao Paũlũ na Baranaba magĩikaranga Anitiokia makĩrutana makĩhunjagia ũhoro wa Mwathani, me hamwe na andũ angĩ aingĩ. Paũlũ na Baranaba kwamũkana Thuutha wa matukũ maigana ũna, Paũlũ akĩĩra Baranaba atĩrĩ, “Ũka tũcooke matũũrainĩ marĩa moothe twathiĩte tũgaceerere aariũ na aarĩ a Ithe witũ arĩa twahunjĩirie Ũhoro wa Mwathani, tũkĩonaga ũrĩa mahaana.” Naake Baranaba nĩendaga mathiĩ hamwe na Johana ũrĩa wetagwo Mariko,  no Paũlũ agĩĩciria atĩ ti wega mathiĩ hamwe na mũndũ wamatigire Pamufulia akĩrega gũthiĩ kũruta wĩra nao. Nao magĩgĩkararania mũno o nginya makĩamũkana: Baranaba akĩoya Mariko makĩhaica meeri magĩthiĩ Kuporo. Naake Paũlũ agĩthuura Sila, na thuutha wa kũhoerwo nĩ arĩa meetĩkĩĩtie wega wa Mwathani ũgĩe naake, magĩĩthiĩra. Agĩgĩthiĩ agereire Siria na Kilikia agĩĩkagĩra makanitha hinya.