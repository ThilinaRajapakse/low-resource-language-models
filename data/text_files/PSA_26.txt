 Ihooya rĩa mũndũ mwega#. Thaburi ĩno yandĩkirwo nĩ Daudi. MWATHANI, tiirĩrĩra kĩhooto gĩakwa, nĩ ũndũ mĩthiĩre yakwa nĩ mĩkindĩrĩku, na ndũire ngwĩhokeete itegũthangania. Thuuthuuria, MWATHANI, o na ũngerie; tuĩria ngoro yakwa, o na meciiria maakwa. Ũtugi waku nĩguo ũndongoragia, na njikaraga ndĩ mwĩhokeku harĩ we.#. Njikaraga ndĩ mwĩhokeku harĩ we: Kana; ndongoragio nĩ wĩhokeku waku; ngeragĩra njĩra yaku ya wĩhokeku.  Ndiikaranagia na andũ a maheeni, o na kana ngagwatanĩra na andũ arĩa marĩ ũhinga. Nĩthũire thiritũ ya arĩa meekaga ũũru, na nĩndĩtheemaga andũ arĩa aaganu.  Ngwĩthamba mooko maakwa nyonanie atĩ ndirĩ mahĩtia njĩkĩĩte, ngĩthiũrũrũke kĩgongoona gĩaku, MWATHANI, ngĩinaga nyanĩrĩire rwĩmbo rwa gũcookia ngaatho, na ngĩganaga ciĩko ciaku ciothe cia magegania.  MWATHANI, nĩnyendeete nyũmba yaku ĩrĩa ũikaraga, o handũ harĩa riiri waku ũikaraga. Ndũkahaatanĩrie na eehia, kana ũndeanĩrie hamwe na arĩa meendeete gũita thakame, arĩa mooko maao maikaraga magĩĩkaga maũndũ mooru, na maamũkagĩra mahaki hingo ciothe.  No niĩ njĩkaga o maũndũ marĩa meega; kĩnjiguĩre tha, na ũngũũre. Rĩu ndirĩ ũgwati o na ũrĩkũ ingĩtigĩra; ngũkĩgooca MWATHANI ndĩ o kĩũnganoinĩ kĩa andũ aake.