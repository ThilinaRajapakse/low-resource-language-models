 Ihooya rĩa kũũria ũteithio#. Thaburi ĩno yandĩkirwo nĩ Daudi. MWATHANI, igua ihooya rĩakwa; thikĩrĩria gũthaithana gwakwa, tondũ wĩ mwĩhokeku; njĩtĩka tondũ wĩ mũthingu.  Ndũkanjiirithie, niĩ, ndungata yaku, tondũ maithoinĩ maaku gũtirĩ mũndũ o na ũrĩkũ ũngĩtuuo mũthingu.  Thũ yakwa nĩhanyũkanĩĩtie na niĩ; nĩĩnũndĩĩte o thĩ tĩĩriinĩ; ĩtũmĩĩte njikare ndumainĩ ta arĩa maakuire o tene. Tondũ ũcio nĩhootekeete; nĩndeete mwĩhoko o biũ.  Nĩndĩraririkana hĩndĩ ya tene, ngeciiria ũhoro wa ciĩko ciaku ciothe, na ngatarania ũrĩa wothe waneeka. Nyambararĩĩtie mooko maakwa na kũrĩ we ngĩkũhooya; roho wakwa ũkũnyooteire o ta thĩ nyũmũ.  MWATHANI, kĩnjĩtĩke rĩu! Nĩndeete mwĩhoko wothe. Gĩtige kũhitha ũthiũ waku nĩguo ndikaae kũhaana ta arĩa maikũrũkaga kwa arĩa akuũ. Kĩndirikanagie rũũciinĩ o rũũciinĩ ũrĩa wĩ mũtugi, tondũ njigĩĩte mwĩhoko wakwa harĩ we. Mahooya maakwa ndĩmeerekeirie na igũrũ kũrĩ we; nyonereria njĩra ĩrĩa njagĩrĩirwo nĩkũgerera.  MWATHANI, njũkĩĩte harĩ we ũmenyerere; honokia kuuma harĩ thũ ciakwa. Wee nĩ we Ngai wakwa, ndutaga kũhingia wendi waku; roho waku mwega arongeragĩria kũndũ gũtarĩ ũgwati.  Honokia, MWATHANI, o ta ũrĩa wĩranĩire; nduta mĩnyamaaroinĩ yakwa tondũ wĩ mwega. Tondũ wa ũrĩa ũnyendeete-rĩ, ũraga thũ ciakwa; niina arĩa oothe marahinyĩrĩria tondũ niĩ ndĩ ndungata yaku.