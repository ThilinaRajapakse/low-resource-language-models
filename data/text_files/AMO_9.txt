 Matua ma MWATHANI Ningĩ nĩndoonire Mwathani arũngiĩ hakuhĩ na kĩgongoona, naake akiuga atĩrĩ, “Ringa ciongo cia itugĩ cia Hekaarũ na hinya ũinainie Hekaarũ yothe na ũreke ĩmomooke ĩgũĩre andũ arĩa marĩ kuo. Arĩa megũtigara-rĩ, ngaamaniinĩra mbaarainĩ na gũtirĩ mũndũ ũgeethara kana ahonoke. O na mangĩkeyenjera thĩ makinye bũrũri wa arĩa akuũ, guoko gwakwa gũkaamaruta o kuo. Ningĩ o na mangĩgaathiĩ mahaice na kũu igũrũ rĩa matu, ngaamaharũrũkia ndĩmarute kuo. Ningĩ mangĩkeehitha kĩrĩma gĩa Karimeli igũrũ, ngaamacaria nginya ndĩmarute kuo. Mangĩkeehitha na kũu rungu rwa iria atĩ nĩ geetha ndikamoone ngaatũma ndamaathia ĩmarũmĩre o kũu iriainĩ. Mangĩgaatahwo nĩ thũ mathiio nao, nĩngaathana mooragwo. Ndĩmaracũũrĩirie maitho ndĩmathĩĩnie no ti ndĩmateithie.” MWATHANI Mwene Hinya Wothe ahuutagia thĩ, nayo ĩkainaina; andũ arĩa marĩ kuo makanyiitwo nĩ kĩeha; thĩ yothe nayo ĩkaiyũra na ĩkahũa o ta rũũĩ rwa Nailo Ũrĩa wakaga mũciĩ kũu matuinĩ ageekĩra mũtambũrũko wa matu igũrũ rĩa thĩ, ageeta maaĩ ma iria rĩrĩa inene akamoiria gũũkũ thĩ, ũcio-rĩ rĩĩtwa rĩake nĩ MWATHANI! Inyuĩ andũ a Isiraeli, MWATHANI aroiga atĩrĩ, “Githĩ andũ a Ethiopia matitariĩ o ta inyuĩ mbere yakwa? Githĩ to niĩ ndarutire Afilisiti bũrũri wa Kirete? Na githĩ to niĩ ndarutire andũ a Siria bũrũri wa Kiri, o ta ũrĩa ndamũrutire bũrũri wa Misiri? Niĩ MWATHANI Ngai, nĩndoreetie maitho maakwa igũrũ rĩa ũthamaki ũyũ mũremi wa Isiraeli, na nĩngũũharagania ũthenge gũũkũ thĩ. No rĩĩrĩ, ndikũniina mbeũ yothe ya Jakubu. Ũguo nĩguo MWATHANI oiga.  “Nĩngũruta watho na thũngũthie rũũrĩrĩ ruothe rwa Isiraeli, o ta ũrĩa mũndũ athũngũthagia ngano gĩcungiinĩ, gũtirĩ thanda o na ĩmwe ĩkũgũa thĩ. No rĩĩrĩ, andũ arĩa meehagia thĩinĩ wa Isiraeli, o acio meciiragia atĩ ũgwati ndũngĩmakuhĩhĩria o na kana ũmakorerere, oothe makooragĩrwo mbaarainĩ.” Ũthamaki wa Isiraeli kũhandwo rĩngĩ  MWATHANI ekuuga atĩrĩ, “Mũthenya nĩũrooka na nĩngaahanda rĩngĩ ũthamaki wa Daudi ũrĩa ũhaana ta nyũmba ĩharaganĩĩte. Nĩngaathondeka thingo ciaguo rĩngĩ na ndĩũrũũgamie. Ngaawaka ũhaane o ta ũrĩa watariĩ tene. Nĩ ũndũ ũcio, andũ a Isiraeli nĩmakeegwatĩra bũrũri ũrĩa ũtigarĩĩte wa Edomu o na mabũrũri moothe marĩa maarĩ maakwa.” Ũguo nĩguo MWATHANI oiga na nĩ we ũgaatũma maũndũ macio meekĩke. MWATHANI ekuuga atĩrĩ, “Mahinda nĩmarooka ngano ĩkũrage na ihenya gũkĩra ũrĩa ĩngĩgetheka, thabibũ ĩkũrage na ihenya gũkĩra ũrĩa ndibei ĩngĩhihĩka, irĩma ciuragie ndibei ĩrĩ mũrĩo, nayo ndibei ĩyo ĩthererage tũrĩmainĩ. Nĩngaacookia andũ aakwa bũrũriinĩ wao, nao maake rĩngĩ matũũra maao marĩa maarĩ maganjo matũũrage kuo. Makaahandaga mĩthabibũ na manyuage ndibei ya yo, makaahandaga mĩgũnda yao na marĩage kĩrĩa makũrĩĩtie. Ningĩ nĩngaahanda andũ aakwa bũrũriinĩ ũrĩa ndamaheire na matikaarindũrwo kuo rĩngĩ.” Nĩ niĩ MWATHANI Ngai wanyu ndoiga ũguo.