 Ruthu kũruta wĩra mũgũndainĩ wa Boazu Na rĩĩrĩ, Naomi nĩarĩ na mũndũ wa nyũmba ya mũthuuriwe Elimeleku wetagwo Boazu, mũndũ warĩ gĩtonga na warĩ igweta.  Mũthenya ũmwe Ruthu ũcio Mũmoabi akĩĩra Naomi atĩrĩ, “Reke thiĩ mĩgũndainĩ ngahaare mbaarĩ ĩrĩa agethi megũtiga na thuutha. Ndĩ na ma nĩnguona mũndũ ũngĩnjĩtĩkĩria kũruta wĩra hamwe naake.” Naake Naomi akĩmũcookeria atĩrĩ, “Wĩthiĩre, mwarĩ wakwa.” Kwoguo Ruthu akiumagara, agĩthiĩ mĩgũndainĩ, akiuma agethi thuutha akĩhaaraga mbaarĩ ĩrĩa yatigagwo. Na rĩĩrĩ, kwa mũnyaka agĩkorwo arĩ mũgũndainĩ wa Boazu ũrĩa warĩ wa nyũmba ya Elimeleku. Thuutha ũcio, Boazu agĩkinya oimĩĩte Bethilehemu, akĩgeithia aruti wĩra acio atĩrĩ, “MWATHANI aroikara na inyuĩ.” Nao magĩcookia atĩrĩ, “MWATHANI arokũraathima!” Naake Boazu akĩũria ndungata yake ĩrĩa yaroraga agethi atĩrĩ, “Mũirĩĩtu ũũrĩa nĩ wa ũ?” Nayo ndungata ĩyo ĩkĩmũcookeria atĩrĩ, “Nĩ mũrũũrĩrĩ ũrĩa wacookire na Naomi kuuma bũrũri wa Moabi. Nĩathaithire ndĩmwĩtĩkĩrie oime aruti wĩra thuutha akĩũnganagia mbaarĩ. Aatinda akĩruta wĩra kuuma o rũũciinĩ, na no hĩndĩ ahuurũka haniini kĩĩruruinĩ.” Boazu agĩkĩĩra Ruthu atĩrĩ, “Tathikĩrĩria mwarĩ wakwa; ndũgaathiĩ kũhaara ngano kũndũ kũngĩ tiga o mũgũndainĩ ũyũ. Ikara o gũũkũ mwĩ na airĩĩtu aya aakwa. Marore wone kũrĩa maragetha ũmoime thuutha. Nĩndaatha aanake aakwa a wĩra matikaae gũgũthĩĩnia. Ũngĩnyoota-rĩ, thiĩ ndigithũinĩ cia maaĩ ũnyue maaĩ marĩa aanake aya a wĩra matahĩĩte.” Naake Ruthu akĩĩgũithia thĩ, agĩturumithia ũthiũ wake thĩ, akĩĩra Boazu atĩrĩ, “Nĩkĩ gĩatũma njĩtĩkĩrĩke nĩ we? Na nĩkĩ gĩgũtũma ũnjĩke maũndũ meega o na ndĩ mũrũũrĩrĩ?” Boazu akĩmũcookeria atĩrĩ, “Nĩndĩĩkĩĩtie kũmenyithio maũndũ moothe marĩa wĩkĩĩte nyaciaraguo kuuma hĩndĩ ĩrĩa mũthuuriguo aakuire. O na nĩmenyithĩĩtio ũrĩa watigire aciari aaku, na bũrũri wanyu, na ũrĩa wokire gũtũũrania na andũ ũtooĩ mbere ĩyo. MWATHANI arokũhe kĩheeo nĩ ũndũ wa maũndũ macio moothe wĩkĩĩte. MWATHANI Ngai wa Isiraeli, ũrĩa ũũkĩĩte ũgitĩriinĩ wake, arokũhe kĩheeo kĩrĩa kĩiganĩire.” Naake Ruthu akĩmũcookeria atĩrĩ, “Mwathi wakwa, wee nĩũndaanahĩire mũno, na ũgatũma hoorere ngoro nĩkũnjarĩria na tha ũguo, o na gũtuĩka ndirĩ ũmwe wa ndungata yaku ya mũndũ wa nja.” Na rĩĩrĩ, ihinda rĩa kũrĩa rĩakinya, Boazu akĩĩra Ruthu atĩrĩ, “Ũka haaha ũrĩe mũgate, na ũtobokie mũgate waku mũcũthiinĩ.” Kwoguo Ruthu agĩikarania na aruti wĩra, naake Boazu akĩmũnengereria mbaarĩ ngarange. Naake akĩrĩa nginya akĩhũũna, o na agĩtigia. -Thuutha wa Ruthu gũcooka kũhaara mbaarĩ, Boazu agĩatha aruti aake a wĩra atĩrĩ, “Rekeei ahaare o na kũu itĩainĩ, na mũtikaae kũmũgiria. Ningĩ rutagaai mbaarĩ ĩmwe ĩrĩa ĩrĩ itĩainĩ, mũkamĩrekia thĩ nĩ ũndũ wake, nĩguo amĩhaare, na mũtikaamũkũũme.” Ruthu agĩgĩthiĩ na mbere kũhaara mbaarĩ mũgũndainĩ nginya o hwaĩinĩ, na rĩrĩa aamĩhũũrire ĩgĩkorwo ĩrĩ hakuhĩ kiro ikũmi. Agĩkĩmĩoya, akĩinũka nayo itũũrainĩ, agĩkĩonia nyaciarawe mbaarĩ ĩrĩa yothe aahaarĩĩte. Ningĩ akĩmũhe irio iria aatigĩĩtie ahũũna. Naake Naomi akĩmũũria atĩrĩ, “Watinda ũkĩhaara mbaarĩ ĩno yothe kũ? Nĩ mũgũndainĩ wa ũ ũkũrutagĩra wĩra? MWATHANI aroraathima mũndũ ũcio wendire gũgwĩka wega!” Naake Ruthu agĩkĩmenyithia Naomi atĩ aatindĩĩte akĩruta wĩra mũgũndainĩ wa mũndũ wetagwo Boazu.  Naake Naomi akiuga atĩrĩ, “MWATHANI aroraathima Boazu! Ti itherũ MWATHANI ndariganagĩrwo nĩ arĩa me muoyo o na arĩa akuũ.” Agĩthiĩ na mbere kuuga atĩrĩ, “Mũndũ ũcio nĩ wa mbarĩ iitũ, na nĩ ũmwe wa arĩa andũ arĩa mangĩtũmenyerera.” Naake Ruthu akĩmwĩra atĩrĩ, “ Ningĩ aanjĩĩrire nyumage aruti aake a wĩra thuutha nginya rĩrĩa makaarĩĩkia kũgetha.” Naake Naomi akĩĩra Ruthu atĩrĩ, “Mwarĩ wakwa, nĩ wega ũtwaranage na ndungata cia airĩĩtu cia Boazu mũgũndainĩ wake, nĩ amu wahota gũthĩĩnio wathiĩ mũgũndainĩ wa mũndũ ũngĩ.” Kwoguo Ruthu agĩkĩrũmanĩrĩra na ndungata icio, agĩkĩhaara mbaarĩ, o nginya hĩndĩ ĩrĩa magetha ma mbaarĩ na ngano maathirire. Naake agĩthiĩ o na mbere gũtũũrania na nyaciarawe.