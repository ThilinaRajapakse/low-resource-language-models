 Ruthu kwĩgĩĩra na mũthuuri Thuutha ũcio, Naomi akĩĩra Ruthu atĩrĩ, “Mwarĩ wakwa, nĩ wega ngũcarĩrie mũthuuri nĩ geetha ũkorwo ũrĩ na mũciĩ waku mwene. Atĩrĩĩrĩ, Boazu, mũndũ ũcio mũrarutithanagia wĩra na ndungata ciake cia airĩĩtu-rĩ, nĩ wa nyũmba iitũ. Rĩu gĩthikĩrĩrie; hwaĩinĩ ũyũ nĩguo egũkorwo akĩhũũrĩra mbaarĩ kĩhuuhĩroinĩ. Kwoguo gĩĩthambe, wĩhake maguta manungi wega, na wĩhumbe nguo ciaku iria njega mũno. Ũcooke ũthiĩ kĩhuuhĩroinĩ kũrĩa arahũũrĩra mbaarĩ, no ndũkaamwĩyonithie o nginya hĩndĩ ĩrĩa arĩrĩĩkia kũrĩa na kũnyua. Na rĩĩrĩ, hĩndĩ ĩrĩa arĩthiĩ gũkoma-rĩ, ũrore wega handũ harĩa arĩkoma. Rĩrĩa arĩhĩtwo nĩ toro, ũthiĩ ũguũrie, ũkome magũrũinĩ maake. Naake nĩarĩkwĩra ũrĩa ũgwĩka.” Naake Ruthu akĩmũcookeria atĩrĩ, “Nĩngwĩka ũguo wothe wanjĩĩra.” Ruthu agĩgĩikũrũka kĩhuuhĩroinĩ, agĩĩka o ta ũrĩa nyaciarawe aamwĩrĩĩte. Na rĩĩrĩ, rĩrĩa Boazu aarĩĩkirie kũrĩa na kũnyua, akĩigua ngoro yake ĩkeneete, agĩthiĩ agĩkoma hĩbainĩ ya mbaarĩ. Naake Ruthu agĩthiĩ aceemeete, akĩhumbũria magũrũ maake agĩkoma ho. Ũtukũ gatagatĩ-rĩ, Boazu agĩũkĩra na ihenya, akĩĩgarũra, akĩmaka nĩkuona mũtumia akomeete magũrũinĩ maake. Akĩmũũria atĩrĩ, “Nĩ we ũ?” Naake Ruthu akĩmũcookeria atĩrĩ, “Nĩ niĩ Ruthu ndungata yaku ya mũndũ wa nja. Ngitĩra niĩ, ndungata yaku ya mũndũ wa nja, amu we nĩ we ũngĩmenyerera.” Boazu akĩmwĩra atĩrĩ, “Mwarĩ wakwa, MWATHANI arokũraathima, nĩ amu nĩwonanĩĩtie wĩhokeku mũnene na ũrĩa ũreeka rĩu, gũkĩra ũrĩa wekĩire nyaciaraguo. Nĩũngĩthiĩte gũcaria aanake, o na marĩ ngĩa kana itonga, no ndwĩkĩĩte ũguo. Rĩu, mwarĩ wakwa, ndũgeetigĩre; nĩngũkũhingĩria maũndũ moothe marĩa ũkũũria, nĩ ũndũ andũ oothe a itũũra rĩĩrĩ riitũ nĩmooĩ wĩ mũndũ wa nja mũkinyanĩru.  Ti itherũ nĩ niĩ ũmwe wa arĩa mangĩkũmenyerera, no nĩharĩ mũndũ ũngĩ mũkuhanĩrĩirie makĩria kũngĩra. Raara gũũkũ ũtukũ ũyũ, na rũũciinĩ nĩtũkaarora kana mũndũ ũcio nĩegwĩtĩkĩra gũkũmenyerera. Angĩtĩkĩra, no wega; angĩrega, nĩndehĩta na MWATHANI ũrĩa mũtũũra muoyo atĩ niĩ nĩngakũmenyerera. Rĩu gĩkome nginya gũkĩe.” Kwoguo Ruthu agĩkoma o hau magũrũinĩ ma Boazu nginya gũgĩkĩa. No rĩĩrĩ, Ruthu akĩrooka gũũkĩra rũũciinĩ tene kwĩ na mairia, nĩ amu Boazu ndeendaga mũndũ o na ũmwe amenye atĩ Ruthu aaraire kũu. Boazu agĩkĩmwĩra atĩrĩ, “Ruta cuka ũcio waku ũũtambũrũkie haaha.” Ruthu agĩĩka o ta ũguo. Naake Boazu agĩitĩrĩra hakuhĩ kiro mĩrongo ĩĩrĩ cia mbaarĩ, akĩmũigĩrĩra. Naake Ruthu agĩcooka itũũrainĩ na mbaarĩ ĩyo. Rĩrĩa aakinyire mũciĩ nyaciarawe akĩmũũria atĩrĩ, “Mwarĩ wakwa, ũhoro ũrathiire atĩa?” Naake Ruthu akĩmũtaarĩria ũrĩa wothe Boazu aamwĩkĩire. Ruthu akiuga atĩrĩ, “Aanjĩĩrire atĩ ndigooke kũrĩ we mooko matheri, na kwoguo akĩĩhe mbaarĩ ĩno yothe.” Naomi akĩmwĩra atĩrĩ, “Mwarĩ wakwa, kirĩrĩria o ro ũguo nginya hĩndĩ ĩrĩa ũrĩmenya ũrĩa ũhoro ũyũ ũrĩrĩĩkĩrĩra, nĩ gũkorwo Boazu ndangĩhuurũka ũũmũũthĩ nginya arĩthondeka ũhoro ũcio.”