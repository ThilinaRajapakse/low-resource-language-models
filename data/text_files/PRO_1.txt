 Bata wa thimo  Ici nĩcio thimo cia Solomoni, mũrũ wa Daudi na mũthamaki wa Isiraeli. Thimo ici nĩ cia kũũhĩgia mũndũ na kũmũtaara, nĩ geetha ahote kũmenya ũhoro wega na kũũkũũrana. Imũtaare ũhoroinĩ wa gũtũũra na ũũgĩ, ũthingu, kĩhooto, na waragania. Nĩ cia kũũhĩgia ũrĩa ũtarĩ mũũgĩ, o na cia gũtũma andũ eethĩ matuĩke oogĩ, na cia kũmatua andũ a bata maũndũinĩ maao. Mũndũ mũũgĩ aciigua akoongerera ũũgĩ makĩria, naake ũrĩa mũmenyi maũndũ akoongorera ũmenyo. Ningĩ nĩ cia gũteithia mũndũ kũrugũra thimo o na ngerekano, o na ningĩ kũmenya moohoro ma andũ arĩa oogĩ o na ndaĩ ciao. Gũtaara andũ eethĩ  Gũtĩĩa MWATHANI nĩkuo kĩhumo kĩa ũũgĩ wothe; irimũ nĩithũire ũũgĩ o na ũtaaro.  Mwana wakwa, thikagĩrĩria mataaro ma thooguo, na ndũkaanaregane na ũrutani wa maitũguo. Mataaro macio marĩhaanaga thũmbĩ ya kũgemia mũtwe, o na ta mĩgathĩ ya kũgemia ngingo yaku.  Mwana wakwa, ũngĩkaaheenererio nĩ arĩa meehagia, ndũkaaneetĩkĩre, o na mangĩgakwĩra atĩrĩ, “Ũka tũkooherie andũ tũmahũũre; ĩĩ, tũmakungĩre o na mateehĩĩtie. Twamaigĩrĩra njara ciitũ, no gĩkuũ gĩkamarega o na angĩkorwo me muoyo, o na kana marĩ agima. Tũgĩcooke tũkĩyoere ũtonga wothe, nacio nyũmba ciitũ tũciyũrie ũtonga ũcio tũtahĩĩte. Wĩturanĩre na ithuĩ, ũmaathi ũcio ũgũtuĩka witũ ithuothe.”  Mwana wakwa, ndũkaanarũmanĩrĩre na andũ ta acio, ndũkaanamoime thuutha o na haniini. Nĩ ũndũ meendaga gwĩka o maũndũ marĩa mooru, matagurarĩĩtie mũndũ matikenaga. Nĩ tũhũ gũtega mũtego nyoni ĩrĩa ũrenda kũgwatia ĩgĩkuonaga. Andũ acio-rĩ, nĩ thũ cia mĩoyo yao eene, nĩ o meyenjagĩra irima rĩa gĩkuũ. Ũguo nĩguo andũ arĩa matuunyanaga indo na hinya marĩĩkagĩrĩria; ũtuunyani ũcio nĩkũũraga ũũragaga mwene guo. Ũũgĩ gwĩtana  Atĩrĩĩrĩ, ũũgĩ nĩaretana arĩ barabarainĩ, o na ningĩ agakayũrũrũka arĩ ndũũnyũinĩ, aretana arĩ o thingo igũrũ, arĩ o ihingoinĩ cia itũũra akoiga atĩrĩ, “Inyuĩ irimũ ici, mũkwenda gũtũũra mũhaana ũguo nginya rĩ? Ĩ nao arumani megũtũũra marumanaga kinya rĩ? Na inyuĩ irimũ mũgũtũũra mũthũire ũũgĩ kinya rĩ? Tategaai matũ mũigue ngĩmũtaara, ngũmũhe kĩrĩra kĩega na ndikũmũhitha ũndũ o na ũrĩkũ. Ndũire ndimwĩtaga na inyuĩ mũkaaga kũnjigua, ngamũtambũrũkĩria mooko, na hatirĩ wanyu ũngĩĩringithia. Mũgagĩkararia mataaro maakwa ningĩ ndamũkaania mũkaaga kũigua. Niĩ nĩngaamũthekerera hĩndĩ ya mathĩĩna maanyu, na ningĩ ndĩmũnyũrũrie hĩndĩ ĩrĩa guoya ũkaamũkorerera. Rĩrĩa guoya ũhaana ta kĩhuuhũkanio ũkaamũkorerera, naguo thĩĩna wanyu ũmũkorerere ta rũhuuho rwa ngoma cia aka, na mĩnyamaaro na ruwo rwa ngoro imũkorerere, hĩndĩ ĩyo o na mũngĩkaanjĩta ndikaamũcookeria ũndũ, o na ningĩ mũngĩkaanjaria na kĩyo mũtikaanyona. Gĩtũmi nĩ ũndũ nĩmũthũire ũũgĩ, ningĩ ũhoro ũcio wa gũtĩĩa MWATHANI ndũrĩ kĩene harĩ inyuĩ. Ningĩ mwagĩire kĩrĩra gĩakwa bata, na ndamũkaania mũkoona ta arĩ ũndũ wa tũhũ. Kwoguo mũkaarĩa maciaro kuuma wĩra wa mooko maanyu, na mũhũũnio nĩ ciĩko cianyu njũru. Andũ arĩa irimũ makuaga nĩ ũndũ wa gũtuĩka o nĩ mĩgarũ, naguo mwĩgangaro wa irimũ nĩguo ũciniinaga. No rĩĩrĩ, ũrĩa ũrĩthikagĩrĩria arĩikaraga arĩ mũrangĩre na egangarĩĩte; ũcio-rĩ, arĩikaraga atarĩ na guoya wa ũndũ o wothe mũũru.”