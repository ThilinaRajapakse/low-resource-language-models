 Athuuri anabii kũmenererio MWATHANI akĩnjarĩria akĩnjĩĩra atĩrĩ, “Mũrũ wa mũndũ, rathĩra athuuri a Isiraeli arĩa anabii; marathĩre na wĩre acio marathaga o moohoro ma kuuma ngoro ciao mathikĩrĩrie ciugo cia MWATHANI.” Atĩrĩĩrĩ, MWATHANI Ngai ekuuga ũũ: “Anabii arĩa irimũ, o arĩa marũmagĩrĩra mwĩĩro wa ngoro ciao, na matirĩ ũndũ maguũrĩirio, kaĩ marĩ thĩĩnainĩ-ĩ! Andũ aya a Isiraeli, anabii acio aanyu mahaana o ta mbwe itũũraga maganjoinĩ. Atĩrĩĩrĩ, mũticookereirie kana mũgathinga mĩanya kũrĩa rũthingo rũmomokeete o na kana mũkarigiicĩria nyũmba ya Isiraeli na rũthingo nĩguo mũkaahota gwĩtiiria mbaara mũthenya wa MWATHANI wakinya. Atĩrĩĩrĩ, cioneki ciao nĩ cia tũhũ o na moorathi maao no ma maheeni. Anabii acio mamwĩraga MWATHANI aroiga, o rĩrĩa atarĩ MWATHANI ũmatũmĩĩte, na makeehoka atĩ ciugo ciao nĩikũhinga! Ndĩrakĩmeera atĩrĩ: cioneki cianyu-rĩ, githĩ ti cia tũhũ? Moorathi maanyu-rĩ, o namo githĩ to ma maheeni o na gũtuĩka muugaga atĩ nĩ ciugo cia MWATHANI, o rĩrĩa niĩ itaarĩĩtie?” MWATHANI Mwene Hinya Wothe egũkiuga ũũ: “Tondũ nĩmũheanĩĩte ciugo cia maheeni na mũkaheana cioneki cia maheeni, o na niĩ nĩngũmũgarũrũka. Nĩ niĩ MWATHANI ndoiga ũguo. Guoko gwakwa nĩgũgũũkĩrĩra anabii acio moonaga cioneki cia maheeni o na makaratha moohoro ma maheeni. Matigaacooka gũciirĩra andũ a Isiraeli; marĩĩtwa maao nĩgũthario megũthario kuuma marĩĩtwainĩ ma Aisiraeli, na ningĩ matigaikia bũrũri wa Isiraeli kũgũrũ. Na inyuĩ nĩmũkaamenya atĩ niĩ nĩ niĩ MWATHANI Mwene Hinya Wothe.  “Nĩmahĩtithĩĩtie andũ aakwa na kũmeera atĩ kũrĩ thaayũ na thaayũ ũcio ndũrĩ kuo. Na ningĩ mũndũ aaka rũthingo mookaga makarũhaka coka. Anabii acio meekaga ũguo meere atĩ, rũthingo rũu nĩrũkũmomoka. Gũgũũka mbura ya kĩboboto ĩrĩ na mbembe ndungu ĩreehanĩĩte na rũhuuho rũnene ĩhũũre rũthingo rũu. Rũthingo rwomoka-rĩ, andũ makooria kũraarĩ na bata ũrĩkũ wa kũrũhaka coka.” Nĩ ũndũ ũcio MWATHANI Ngai egũkiuga ũũ: “Ndĩ na marũrũ maingĩ mũno nĩngaareehithia rũhuuho rũnene rũrĩ na mbura ya mbembe ya kĩboboto momore rũthingo rũu. Rũthingo rũu mahakĩĩte coka-rĩ, ngarũharagania rũgũe thĩ o nginya mũthingi waruo ũthikũranio. Rũkĩmomoka rũkaamũgũĩra rũmũũrage inyuothe. Inyuĩ na inyuĩ nĩmũkaamenya atĩ niĩ nĩ niĩ MWATHANI. “Rũthingo o ũndũ ũmwe na arĩa maarũhakire coka nĩmagaakorererwo nĩ maraakara maakwa. Ngaacooka ndĩmwĩre atĩrĩ: rũthingo o ũndũ ũmwe na arĩa maarũhakire coka rĩu matirĩ ho. Acio maarũhakire coka nĩ anabii arĩa maarathagĩra Jerusalemu na makoona cioneki cia atĩ Jerusalemu kwarĩ na thaayũ o rĩrĩa gũtaarĩ.” Nĩ MWATHANI Ngai woiga ũguo. Atumia anabii nao kũmenererio MWATHANI agĩcooka akĩnjĩĩra atĩrĩ, “Mũrũ wa mũndũ, rĩu hũgũkĩra atumia a rũũrĩrĩ rwanyu arĩa marathaga moohoro na mwĩĩro wa ngoro. Marathĩre ũmeere MWATHANI Ngai ekuuga ũũ: kaĩ atumia arĩa matũmaga ithitũ cia gwĩkĩrwo marũngoinĩ moothe ma mooko o na magathondeka itambaya ndaihu cia kũhumbĩra mĩtwe ya andũ nĩ geetha magwatie andũ marĩ thĩĩnainĩ-ĩ! Mũgwĩciiria mwagwatia andũ aakwa nĩmũgwĩteithia inyuĩ eene? Nĩmũnjambithĩĩtie mbere ya andũ aakwa mũgĩĩcarĩria o ngundi ya mbaarĩ na tũmĩgate o tũniini. Mũũragithagia arĩa mataagĩrĩirwo nĩkũũragwo na mũkahonokia arĩa mataagĩrĩirwo nĩgũtũũra. Mũheenagĩrĩria andũ aakwa, nao makamwĩtĩkia.” Nĩkĩo MWATHANI Ngai ekuuga ũũ: “nĩthũũrĩĩte ithitũ icio cianyu iria mũtegaga andũ nacio o ta ũrĩa nyoni itegagwo. Ngũcituanga, ndĩcithengie marũngoinĩ ma njara cianyu na ndekererie andũ acio mũgwatĩĩtie o ta ũrĩa nyoni irekagĩrĩrio. Ningĩ ngũtembũranga itambaya icio cianyu, na ndute andũ aakwa mookoinĩ maanyu na mũtigaacooka kũmagwatia hĩndĩ ĩngĩ. Na nĩmũkaamenya atĩ niĩ nĩ niĩ MWATHANI. “Na maheeni maanyu nĩmũũragĩĩte ngoro cia andũ arĩa athingu o acio niĩ itehaarĩirie kũũnũha. Ningĩ nĩmũgirĩrĩirie andũ arĩa aaganu matigaatigane na waganu wao mahonokie mĩoyo yao. Kwoguo mũtigaacooka kuona cioneki icio cia maheeni o na kana mũcooke kũratha moohoro macio ma maheeni. Niĩ na niĩ nĩngaathara andũ aakwa ndĩmarute mookoinĩ maanyu na nĩmũkaamenya atĩ niĩ nĩ niĩ MWATHANI.”