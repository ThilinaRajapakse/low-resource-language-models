 Ithandũkũ rĩa Kĩrĩĩkanĩro gũtoonyio Hekaarũinĩ (Maũ .--.)  Hĩndĩ ĩyo Solomoni agĩĩta atongoria oothe a mĩhĩrĩga na a mbarĩ cia Isiraeli mooke harĩ we kũu Jerusalemu. Aameetire nĩ geetha makagĩĩre Ithandũkũ rĩa Kĩrĩĩkanĩro kĩa MWATHANI kuuma itũũra rĩa Daudi rĩrĩa rĩetagwo Zayuni marĩreehe Hekaarũinĩ.  Nao atongoria oothe a Isiraeli makĩũngana he mũthamaki mweriinĩ wa mũgwanja (na nĩguo wa Ethanimu) hĩndĩ ya thigũkũ ya Ithũnũ. Na rĩrĩa atongoria oothe maakinyire, athĩnjĩri Ngai makĩoya Ithandũkũ rĩu rĩa Kĩrĩĩkanĩro na igũrũ makĩrĩtoonyia Hekaarũinĩ. Nao Alawii na athĩnjĩri Ngai magĩkuuanĩra Hema ya MWATHANI ya gũtũnganwo o na indo ciothe iria ciarĩ nyamũre iria ciarĩ kuo magĩcitoonyia Hekaarũinĩ. Naake mũthamaki Solomoni hamwe na andũ oothe arĩa moonganĩĩte hau mbere ya Ithandũkũ rĩu rĩa Kĩrĩĩkanĩro makĩruta magongoona ma ng'ondu na ng'ombe itangĩtarĩka nĩ ũndũ wa kũingĩha. Nao athĩnjĩri Ngai magĩgĩtoonyia Ithandũkũ rĩu rĩa Kĩrĩĩkanĩro rĩa MWATHANI makĩrĩiga handũ haarĩo harĩa heetagwo Handũ Harĩa Hatheru Mũno rungu rwa ciũmbe iria irĩ mathagu. Namo mathagu ma ciũmbe icio maatambarũkĩĩtio makahumbĩra Ithandũkũ rĩu o na mĩgamba ĩrĩa rĩakuuagwo nayo. Nayo mĩthia ya mĩgamba ĩyo nĩyonekaga nĩ mũndũ arũũgamĩĩte mũrangoinĩ aroreete Handũ Harĩa Hatheru Mũno nĩ mũndũ wa kũraiha. Ndĩngĩahotire kuoneka nĩ mũndũ arĩ handũ hangĩ. (Mĩgamba ĩyo ĩrĩ o ho o na ũũmũũthĩ).  Na rĩĩrĩ, gũtiarĩ na kĩndũ kĩngĩ kũu Ithandũkũinĩ thĩinĩ o tiga ihengere iria igĩrĩ cia mahiga. Ihengere icio nĩ iria Musa eekĩrire kuo arĩ kĩrĩmainĩ gĩa Sinai. Hĩndĩ ĩyo nĩ rĩrĩa MWATHANI aathondekire Kĩrĩĩkanĩro na andũ a Isiraeli rĩrĩa moimaga Misiri.  Na rĩĩrĩ, rĩrĩa athĩnjĩri Ngai meeherire Handũ Hau Hatheru, itu rĩkĩiyũra kũu Hekaarũinĩ guothe, o nginya athĩnjĩri Ngai makĩremwo nĩgũtungata nĩ ũndũ wa itu rĩu, o na nĩ ũndũ wa ũrĩa riiri wa MWATHANI waiyũrĩĩte Hekaarũ ĩyo yothe.  Hĩndĩ ĩyo Solomoni akĩhooya atĩrĩ: “Wee MWATHANI, nĩwaigire riũa kũu igũrũ, no nĩũthuurĩĩte gũtũũra matuinĩ na ndumainĩ. Rĩu nĩngwakĩire Hekaarũ thaka, harĩa wee mwene ũgũtũũra tene na tene.” Mĩario ĩrĩa Solomoni aarĩirie andũ (Maũ .-) Naake Solomoni akĩhũgũkĩra andũ oothe a Isiraeli akĩmaraathima marũũgamĩĩte o hau, akiuga atĩrĩ, “MWATHANI Ngai wa Isiraeli, arogoocwo o we ũhingĩĩtie kĩrĩĩkanĩro kĩrĩa aarĩĩkanĩire na baaba Daudi rĩrĩa oigire,  ‘Kuuma rĩrĩa ndarutire andũ aakwa a Isiraeli kuuma bũrũri wa Misiri, ndirĩ ndathuura itũũra o na rĩmwe bũrũriinĩ wothe wa Isiraeli atĩ nĩguo njakĩrwo Hekaarũ kuo ya gũthaathayagĩrio. No rĩĩrĩ nĩndathuurire Daudi atuĩke mũthamaki wa gũthamakĩra andũ aakwa a Isiraeli.’ ”  Naake Solomoni agĩthiĩ na mbere na mĩario akiuga atĩrĩ, “Baaba Daudi nĩataanyĩĩte gwakĩra MWATHANI Ngai wa Isiraeli Hekaarũ ya gũthaathayagĩrio. No MWATHANI akĩmwĩra atĩrĩ, ‘Nĩ wega ũguo ũtuĩte kũnjakĩra Hekaarũ,  no rĩĩrĩ wee mwene ti we ũkaanjakĩra, ũrĩa ũkaanjakĩra nĩ mũũriũ waku wee mwene.’ “Na rĩu, MWATHANI nĩahingĩĩtie kĩĩranĩro gĩake. Nĩ ũndũ-rĩ, nĩ niĩ nduĩkĩĩte mũthamaki wa Isiraeli ithenya rĩa baaba, na nĩndĩkĩĩtie gwaka Hekaarũ harĩa andũ a Isiraeli marĩthaathayagĩria MWATHANI Ngai wao. Ningĩ hamwe na ũguo nĩnjakĩĩte handũ harĩa Ithandũkũ rĩa Kĩrĩĩkanĩro rĩrĩa rĩ na ihengere iria cia Kĩrĩĩkanĩro rĩrĩigagwo o kũu Hekaarũinĩ. Kĩrĩĩkanĩro kĩu nĩ kĩrĩa MWATHANI arĩĩkanĩire na maithe maitũ rĩrĩa aamarutire bũrũri wa Misiri.” Ihooya rĩa Solomoni (Maũ .-) Naake Solomoni akĩrũũgama hau mbere ya kĩgongoona kĩa MWATHANI akĩonagwo nĩ andũ oothe, akĩambararia mooko maake na igũrũ akĩhooya atĩrĩ, “Wee, MWATHANI, Ngai wa Isiraeli, gũtirĩ ũngĩ ũhaana ta we kũu igũrũ kana gũũkũ thĩ. Wee nĩũrũmagia kĩrĩĩkanĩro gĩaku na andũ aaku, na ũkamoonia ũtugi waku rĩrĩa magwathĩkĩra na ngoro yothe. Nĩũrũmĩĩtie kĩrĩĩkanĩro kĩrĩa werĩire baaba Daudi, naguo ũhoro ũrĩa waririe nĩwahinga ũũmũũthĩ.  Na rĩu MWATHANI Ngai wa Isiraeli, tũũra ũrũmĩĩtie kĩĩranĩro kĩrĩa werĩire baaba Daudi, ũkiuga atĩ ndakaaga mũndũ kuuma njiarwainĩ ciake, wa gũikarĩra gĩtĩ kĩa ũthamaki wa Isiraeli o na rĩ, angĩkorwo nĩirĩmwathĩkagĩra ta ũrĩa we aagwathĩkagĩra. Na rĩu, Ngai wa Isiraeli ndagũthaitha ũtũme kĩĩranĩro kĩrĩa werĩire Daudi baaba, ndungata yaku, kĩhinge.  “No rĩĩrĩ, wee Ngai, ũngĩhota atĩa gũtũũra gũũkũ thĩ? Atĩrĩĩrĩ, igũrũ guothe ndũngĩhota kũiganĩra kuo; ũngĩkĩhota atĩa kũiganĩra Hekaarũinĩ ĩno njakĩĩte? Ndagũthaitha MWATHANI Ngai wakwa ũthikĩrĩrie ihooya rĩakwa, niĩ ndungata yaku, na ũhingĩrĩe ũrĩa ndĩrakũhooya ũũmũũthĩ.  Reke maitho maaku maikarage macũũthĩrĩirie Hekaarũ ĩno ĩrĩa ũthuurĩĩte ya gũthaathayagĩrio hĩndĩ ciothe. Ningĩ ndagũthaitha ũgaathikagĩrĩria hĩndĩ ciothe rĩrĩa ndaingĩra kuo gũkũhooya. Ĩtĩkĩra gũthikagĩrĩria mahooya maakwa o na ma andũ aaku a Isiraeli rĩrĩa tuoka handũ haaha gũkũhooya. Ningĩ ũrĩ o kũu gwaku igũrũ ũgatũthikagĩrĩria, na ũgatuohera meehia maitũ. “Mũndũ angĩkaahĩtĩria mũndũ ũrĩa ũngĩ, na acooke areehwo mbere ya kĩgongoona gĩaku thĩinĩ wa Hekaarũ ĩno nĩguo ehĩte-rĩ, hĩndĩ ĩyo MWATHANI ũgaathikĩrĩria ũrĩ o kũu igũrũ, ũgĩtuithanie ndungata ciaku. Hĩndĩ ĩyo ũgĩcooke ũherithie ũrĩa wĩhĩĩtie o ta ũrĩa kwagĩrĩire, na ũrĩa ũteehĩĩtie ũmũrekererie. “Rĩrĩa andũ aaku a Isiraeli mahootwo nĩ thũ ciao nĩ ũndũ wa ũrĩa makũhĩtĩirie, mangĩgũcookerera mooke marũũgame gũũkũ Hekaarũinĩ, mahooe na merire meehia maao-rĩ, hĩndĩ ĩyo ũmathikagĩrĩrie ũrĩ o kũu gwaku igũrũ. Ningĩ ũmoohagĩre meehia maao, na ũkamacookia bũrũri ũrĩa waheire maithe maao. “Wee, MWATHANI, ũngĩgiria mbura yure tondũ andũ aaku nĩmakũhĩtĩirie, mangĩĩrira na marore Hekaarũ ĩno, magĩkũhooyaga menyiihĩĩtie, ndagũthaitha ũmathikagĩrĩrie ũrĩ o kũu igũrũ. Hĩndĩ ĩyo ohagĩra mũthamaki na andũ a Isiraeli meehia maao, na ũmarutage gũthiaga na mĩthiĩre ĩrĩa yagĩrĩire. Ningĩ MWATHANI ũcooke ũhe bũrũri ũcio waku mbura, o ũcio waheire andũ aaku ũtũũre ũrĩ igai rĩao. “Ningĩ bũrũri ũngĩgwatwo nĩ ng'aragu, mũthiro, irio ihĩĩhio nĩ mbaa, gũũke mĩrumbĩ ya ngigĩ; andũ aaku mangĩtharĩkĩrwo nĩ thũ, makorwo nĩ ũrũaru, kana mũrimũ o wothe, o na hĩndĩ ĩyo mangĩkũhooya, ndagũthaitha ũmaiguage. Ningĩ mũndũ ũmwe kana andũ oothe a Isiraeli, nĩ ũndũ wa kũmenya thĩĩna wa ngoro ciao mangĩkũhooya maambararĩĩtie mooko na igũrũ maroreete Hekaarũ ĩno-rĩ, ndagũthaitha ũiguage mahooya maao. Ndagũthaitha ũmathikagĩrĩrie ũrĩ kũu gwaku igũrũ ũkamoohera meehia na ũmateithagie. Ningĩ tondũ wee mwene, nowe ũũĩ meciiria ma ngoro cia andũ aaku, ndagũthaitha wĩkage o mũndũ o ta ũrĩa ũrĩonaga aagĩrĩirwo nĩgwĩkwo. Ĩkaga ũguo nĩguo andũ aaku matũũre magwathĩkagĩra matukũ moothe ma muoyo wao, marĩa megũtũũra bũrũri ũrĩa waheire maithe maitũ. -“Ningĩ mũndũ wa bũrũri ũngĩ angĩkaigua ngumo yaku, o na maũndũ manene marĩa wĩkĩire andũ aaku, oime bũrũri wao ooke Hekaarũinĩ ĩno gũgũthaathaiya na gũkũhooya-rĩ, ndagũthaitha ũkamũigua. Ningĩ ũkamũhingĩria mahooya maake ũrĩ o kũu gwaku igũrũ, nĩ geetha andũ oothe a thĩ makũmenye na magwathĩkĩre, o ta ũrĩa andũ aaku a Isiraeli magwathĩkagĩra. Na hĩndĩ ĩyo nĩmakũmenya atĩ Hekaarũ ĩno njakĩĩte nĩ ho handũ harĩa wee ũrĩthaathayagĩrio. “Ningĩ andũ aaku mangĩkoimagara makarũe na thũ ciao, o ta ũrĩa ũgaakorwo ũmaathĩĩte, nao macooke makũhooe marĩ o harĩa magaakorwo, macũũthĩrĩirie itũũra rĩĩrĩ ũthuurĩĩte o na Hekaarũ ĩno ngwakĩire, ndagũthaitha ũkaigua mahooya maao ũrĩ o kũu gwaku igũrũ ũmahe ũhootani. “Andũ aaku mangĩgaakwĩhia (amu hatikĩrĩ mũndũ o na ũmwe ũteehagia) na nĩ ũndũ wa kũraakario nĩ o, ũmarekererie mahootwo na matahwo nĩ thũ ciao, matwarwo bũrũri wa kũraaya o na kana wa gũkuhĩ, mangĩkoona meehia maao merire, na macooke makũhooe me bũrũri ũcio wa andũ acio maamatahire, makiugaga, ‘Nĩtwĩhĩĩtie, na tũgeeka maũndũ ma ũkĩĩgu na ma waganu,’ ndagũthaitha ũkaigua mahooya maao MWATHANI. Ningĩ mangĩkaahera na ma na matarĩ na itherũ marĩ bũrũri ũcio, na makũhooe maroreete bũrũri ũyũ waheire maithe maitũ, itũũra rĩĩrĩ ũthuurĩĩte, o na Hekaarũ ĩno ngwakĩire-rĩ, ndagũthaitha ũkaigua mahooya maao ũrĩ o kũu gwaku igũrũ na ũmaiguĩre tha. Ningĩ ũkamoohera meehia maao na ũremi wao ũrĩa maanakũremera, na ũtũme thũ ciao imaiguĩre tha. Nĩ ũndũ-rĩ, andũ acio nĩ aaku kĩũmbe arĩa warutire bũrũri wa Misiri icuainĩ rĩu rĩa mwaki wakanaga. “Na rĩu MWATHANI, ũthikagĩrĩrie ihooya rĩakwa, niĩ ndungata yaku, o na mahooya ma andũ aya aaku a Isiraeli hĩndĩ ciothe magĩkũhooya. Nĩ ũndũ wee MWATHANI Ngai nĩ we wamathuurire kuuma kũrĩ andũ arĩa angĩ oothe a thĩ ũkĩmatua aaku o ta ũrĩa wameerire na kanua ka ndungata yaku Musa, hĩndĩ ĩrĩa warutire maithe maitũ kuuma Misiri.” Ihooya rĩa kũrĩĩkĩrĩria Na rĩĩrĩ, Solomoni arĩĩkia kũhooya MWATHANI, akĩrũũgama o hau mbere ya kĩgongoona o harĩa aaturĩĩtie maru aambararĩĩtie mooko. Akĩraathima andũ aacio oothe na mũgambo mũnene akiuga atĩrĩ,  “MWATHANI arogoocwo, o we ũheete andũ aake a Isiraeli thaayũ ta ũrĩa eeranĩire nĩageeka. Nĩahingĩĩtie maũndũ moothe marĩa meega eeranĩire na kanua ka ndungata yake Musa. MWATHANI Ngai witũ aroikara na ithuĩ ta ũrĩa aikaraga hamwe na maithe maitũ; aroaga gũtũtiganĩria kana atũrekererie; MWATHANI arotũma tũmwathĩkagĩre, na tũthiage na mĩthiĩre ĩrĩa yagĩrĩire, na tũrũmagĩrĩre mawatho na maathani maake, o marĩa aathire maithe maitũ. Na rĩu, MWATHANI Ngai witũ, matukũ moothe, arotũũra aririkanaga ihooya rĩakwa o na gũthaithana kũrĩa ndĩmũthaithĩĩte. Ningĩ arotũũra anjiguagĩra tha o na aiguagĩre andũ aake a Isiraeli tha o ta ũrĩa mabataro maao matariĩ. Hĩndĩ ĩyo andũ oothe a gũũkũ thĩ nĩmarĩmenyaga atĩ MWATHANI o we wiki nĩwe Ngai; na gũtirĩ na ũngĩ o na ũrĩkũ. Nĩ ũndũ ũcio, mũrotũũra mwathĩkagĩra MWATHANI Ngai witũ na mũrũmĩĩtie mawatho o na maathani maake o ũrĩa mwĩkaga ũũmũũthĩ.” Kwamũrwo kwa Hekaarũ (Maũ .-) Naake mũthamaki Solomoni na andũ oothe a Isiraeli arĩa maarĩ naake makĩrutĩra MWATHANI magongoona. Naake Solomoni agĩkĩrutĩra MWATHANI magongoona ma thaayũ ma ndeegwa ngiri mĩrongo ĩĩrĩ na igĩrĩ (,), na ma ndũrũme ngiri igana rĩmwe na mĩrongo ĩĩrĩ (,). Ũguo nĩguo mũthamaki na andũ oothe a Isiraeli maamũrire Hekaarũ. Ningĩ mũthenya o ũcio, akĩamũra nja ĩrĩa nene hau gatagatĩ ĩrĩa yarĩ na mwena wa mbere wa Hekaarũ, agĩcooka akĩrutĩra ho magongoona ma njino, ma irio cia mũgũnda, o na maguta ma magongoona ma thaayũ. Eekire ũguo nĩ ũndũ kĩgongoona kĩa gĩcango kĩrĩa kĩarĩĩkanĩĩtie na gwakwo gĩtingĩahotire kũiganĩra magongoona macio. Naake Solomoni na andũ oothe a Isiraeli magĩkũngũĩra thigũkũ ya Ithũnũ marĩ o hau mbere ya MWATHANI mĩthenya mũgwanja#. Mĩthenya mũgwanja: Maandĩko ma Kĩngiriki na Kĩhibirania moigaga mĩthenya ikũmi na ĩna; ũguo nĩ ta kuuga mĩthenya mũgwanja ya kwamũra Hekaarũ, na mĩthenya mũgwanja ya iruga.. Nao andũ acio maarĩ aingĩ mũno na moimĩĩte kuuma mwanyainĩ wa Hamathu na mwena wa rũgongo nginya karũũĩinĩ ka Misiri na mwena wa kĩanda. Naguo mũthenya wa ĩnaana akĩmarekereria mainũke kwao mĩciĩ. Nao makĩgaathĩrĩria mũthamaki na makĩinũka makeneete nĩ ũndũ wa iraathimo iria MWATHANI aaraathimĩĩte ndungata yake Daudi nacio o na andũ aake a Isiraeli.