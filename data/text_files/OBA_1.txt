  Ũyũ nĩ ũrathi wa Obadia. Ũrathi ũyũ nĩ maũndũ marĩa MWATHANI Ngai oigire maakoniĩ rũũrĩrĩ rwa Edomu. MWATHANI nĩekũherithia Edomu Nĩtũiguĩte ndũmĩrĩri kuuma kũrĩ MWATHANI, mũtũmwo nĩatũmĩĩtwo kũrĩ ndũũrĩrĩ akoige atĩrĩ: “Ũkĩraai! Nĩtũthiĩ tũkarũe na Edomu!” MWATHANI ekwĩra Edomu atĩrĩ, “Nĩngũkwagithia hinya; andũ oothe nĩmegũkũnyarara. Mwĩtĩĩo wa ngoro yaku nĩũkũheeneetie. Itũũra rĩaku nĩ kũndũ kũgitĩirwo na mahiga; mũciĩ waku nĩ irĩma igũrũ. Wĩĩraga atĩrĩ, ‘Nũũ ũngĩkĩĩnguucũrũria kuuma gũũkũ anjikie thĩ?’ O na angĩkorwo ũgwaka mũciĩ waku kũndũ igũrũ ta kũrĩa rwĩgĩ rwakaga, wonekage ta ũikaraga gatagatĩinĩ ka njata, ngũkũguucũrũria ngũikie thĩ.  “Rĩrĩa aici mooka ũtukũ-rĩ, makuuaga o kĩrĩa makoragwo mabatarĩĩtio nĩkĩo; o na agethi a thabibũ matigethaga thabibũ ciothe, nĩmatigagia imwe. No wee thũ ciaku nĩikũniinĩĩte biũ. Njiarwa cia Esau, mĩthiithũ yanyu nĩmĩiye. Andũ oothe arĩa mũranyiitanĩire nao nĩmamũheeneetie; nĩmamũingatĩĩte kuuma bũrũri wanyu; acio mũraarĩ na thaayũ nao nĩmamũhooteete; araata acio aanyu mũrehokeete nĩmaamũigĩire mũtego; maroiga atĩrĩ, ‘Ĩ ũũgĩ ũrĩa wothe maarĩ naguo ũkĩrĩ kũ?’  “Mũthenya ũrĩa ngaaherithia Edomu, nĩngaaniina andũ aao arĩa oogĩ, o na niine ũũgĩ wao. Njamba cia ita cia itũũra rĩa Temani nĩikaagegeara; mũũthigari o wothe njamba ya ita wĩ Edomu nĩakooragwo. Gĩtũmi kĩa Edomu kũherithio “Mũgũtũũra mũconorithagio na mwanangagwo nginya tene, tondũ nĩmũiyĩte na mũkooraga andũ arĩa mũrĩ a ithe ũmwe nao, na nĩ o njiarwa cia Jakubu. Mũthenya ũrĩa thũ ciatuire ihingo ciao, inyuĩ mwarũũgamĩĩte o haraaya. Mwarĩ ooru o ta andũ acio ageni maiyire indo cia itũũra rĩa Jerusalemu magĩthiĩ gũcigayana. Mũtiagĩrĩirwo nĩgũkenerera mathĩĩna ma andũ arĩa mũrĩ a ithe ũmwe nao; mũtiagĩrĩirwo nĩgũthekerera andũ a Juda hĩndĩ ĩrĩa maanangagwo. Mũtiagĩrĩirwo nĩgwĩthũnũra hĩndĩ ĩyo maarĩ na kĩeha. Mũtiagĩrĩirwo nĩgũtoonya kwa andũ aakwa, mũkamathekerere na mũkaiye indo ciao hĩndĩ ĩyo maathĩĩnĩkaga. Mũtiagĩrĩirwo nĩkũrũũgama macemanĩrioinĩ ma njĩra mũnyiite andũ arĩa mooraga; mũtiagĩrĩirwo nĩkũmaneana kũrĩ thũ ciao hĩndĩ ĩyo ya kĩeha. Ngai nĩagaatuĩra ndũũrĩrĩ ciothe “Mũthenya ũrĩa ngaatuĩra ndũũrĩrĩ ciothe wĩ hakuhĩ. Andũ a Edomu, ũrĩa mwĩkĩĩte o na inyuĩ noguo mũgwĩkwo; ciĩko cianyu nĩikũmũcookerera. Amu o ta ũrĩa andũ aakwa mananyua gĩkombe kĩa ihera marĩ kĩrĩmainĩ gĩakwa gĩtheru, o nao andũ a ndũũrĩrĩ ciothe iria ithiũrũkĩirie nĩmarĩnyua gĩkombe kĩrũrũ makĩria kĩa ihera. Marĩkĩnyua makĩniine mathire biũ. Ũhootani wa andũ a Isiraeli “No rĩĩrĩ, andũ amwe nĩmageetharĩra kĩrĩmainĩ gĩa Zayuni, na ho handũ hau hagaakorwo harĩ hatheru. Andũ a nyũmba ya Jakubu nĩmakeenyiitĩra bũrũri ũrĩa ũrĩ wao kĩũmbe. Andũ a nyũmba ya Jakubu magaatuĩka ta mwaki, nao a nyũmba ya Josefu matuĩke ta rũrĩrĩmbĩ; makaananga andũ a nyũmba ya Esau o ta ũrĩa mwaki ũcinaga magira; nyũmba ya Esau ndĩrĩ mũndũ ũgaatigara. Niĩ MWATHANI, nĩ niĩ ndoiga ũguo.  “Andũ a kuuma werũinĩ ũrĩa wĩ mwena wa na kĩanda nĩ o magaatũũra Edomu, nao andũ a kuuma magũrũinĩ ma irĩma cia Juda mwena wa na ithũĩro matuũre Filisitia. Mabũrũri ma Efiraimu na Samaria magaatuĩka ma Aisiraeli, naguo bũrũri wa Gileadi ũtuĩke wa njiarwa cia Benjamini. Andũ arĩa maatahirwo kuuma mwena wa na rũgongo wa Isiraeli, magooka meenyiitĩre bũrũri wa Foenicia o nginya Zarefathu mwena wa na rũgongo, nao andũ arĩa maatahirwo kuuma Jerusalemu arĩa me Saradisi, meenyiitĩre matũũra marĩa me mwena wa na kĩanda wa Juda. Andũ arĩa makaahootana a Jerusalemu magaatharĩkĩra na maathage Edomu. MWATHANI we mwene nĩ we ũgaathamakaga.”