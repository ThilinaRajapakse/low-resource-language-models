 Ihooya rĩa kũũria ũteithio#. Thaburi ĩno yandĩkĩrwo nĩ Daudi. MWATHANI, ng'eng'ana na arĩa marang'eng'ana na niĩ; rũa na arĩa mararũa na niĩ! Oya ngo yaku na indo ciaku cia mbaara, ũũke ũndeithie! Arĩa mahanyũkanĩĩtie na niĩ moere itimũ rĩaku o na ithanwa; ũkĩnjĩĩre atĩrĩ, “Nĩngũkũhonokia!”  Arĩa meendaga kũnduta muoyo maroconorwo na maagithio gĩtĩĩo. Arĩa mabangaga ũrĩa mekũnjũkĩrĩra manjĩke ũũru marohũndũrwo, na maturuure. Marotuĩka ta mahuti moombũrĩĩtwo nĩ rũhuuho nĩ ũrĩa maingatithĩĩtio nĩ mũraika wa MWATHANI. Hĩndĩ ĩrĩa mũraika wa MWATHANI ahanyũkanĩĩtie nao-rĩ, njĩra yao ĩrogĩa nduma, na ĩrotendera!  Nĩ ũndũ manjigĩire mũtego na makanyenjera irima nĩguo manyiite o na itameekĩĩte ũũru o na atĩa. Marokorererwo nĩ mwanangĩko materĩgĩrĩire; maronyiitwo nĩ mũtego ũcio manjigĩire maanangĩke arĩ o!  Hĩndĩ ĩyo ngoro yakwa nĩgacanjamũka nĩ ũndũ wa MWATHANI; nĩngaakena nĩ ũndũ wa ũrĩa ahonokeetie. Nĩngeera MWATHANI na ngoro yakwa yothe atĩrĩ, “Gũtirĩ ũhaana ta we. Wee-rĩ, nĩ we ũmenyagĩrĩra arĩa matarĩ na hinya kuuma harĩ arĩa marĩ na hinya kũmakĩra, na ũkagitĩra arĩa athĩĩni kuuma harĩ arĩa maramahinyĩrĩria.”  Aira me na muorooto wa kũndoonyia ũgwatiinĩ marookĩra, makanjũũria ciũria igũrũ rĩa maũndũ itooĩ. Marandĩha wega na ũũru, na niĩ ngakĩũrwo nĩ hinya. No hĩndĩ ĩrĩa maarĩ arũaru-rĩ, ndathiaga ndĩhumbĩĩte nguo ya ikũnia, na ngehingaga kũrĩa irio. Ndahooyaga ndĩthunanĩire nĩ ũndũ wa ihooru, ta arĩ mũraata wakwa kana mũrũ wa maitũ ũratũma ndĩthikĩre. Ndathiaga ndĩthikĩire o ta mũndũ ũracakaĩra nyina.  No niĩ hĩndĩ ĩrĩa ndarĩ mathĩĩnainĩ, o nĩgũkena maakenire, na makĩndigiicĩria nĩguo manyũrũrie; andũ itooĩ na kũrĩa moimĩĩte magĩthekerera mategũtigithĩria. Magĩgĩkĩrĩrĩria kũnyũrũria makĩmenagĩrĩria na makĩndoraga manyiira.  Nĩ ihinda rĩigana atĩa hiihi, MWATHANI, ũgũikara o wĩroreire? Honokia kuuma kũrĩ arĩa maranyariira; ndeithũra kuuma mookoinĩ ma mĩrũũthi ĩno! Na niĩ nĩndĩrĩgũcookagĩria ngaatho ndĩ kĩũnganoinĩ kĩa andũ aaku; ngũgoocage ndĩ mbere yao oothe.   Ndũkaareke arĩa manduĩte thũ yao o rĩrĩa itarĩ makenerere kũhootwo gwakwa; arĩa mathũire o na hatarĩ na ũũru ndĩmeekĩĩte ndũkaareke maroranage makiunanagĩra maitho nĩgũkenio nĩ ũrĩa ndĩranyariirĩka.  Nĩ gũkorwo o maaragia o maũndũ ma haaro, na makaigagĩrĩra andũ arĩa meendeete thaayũ igeenyo iria mathugundĩĩte na meciiria maao. Manjathamagĩria tũnua twao makaanĩrĩra makoiga atĩrĩ, “Ha ha, ha, ha! Nĩtũroonire ũrĩa ũreekire!”  No wee, MWATHANI, ũndũ ũcio nĩũwĩyoneire na maitho maaku; tondũ ũcio ndũgaakire! Tiga gũikara kũraaya na niĩ, MWATHANI! Arahũka, MWATHANI, ũngitĩre; rũũgama na igũrũ, Ngai wakwa, ũrũĩrĩre kĩhooto gĩakwa! MWATHANI Ngai wakwa, tondũ wĩ mũthingu, onania ũrĩa itarĩ na mahĩtia; ndũkaareke thekererwo nĩ thũ ciakwa! Ndũkaareke ciĩĩre na ngoro atĩrĩ, “Nĩtweka ũrĩa tũkwendaga! Nĩtwamũniina!”  Reke arĩa makenaga nĩkuona ngĩnyariirĩka maconoke na maturuure; arĩa meyonaga ta marĩ eega kũngĩra marohumbwo nĩ gĩconoko na manyararwo!  Reke arĩa marenda kuona kĩhooto gĩakwa kĩgitĩirwo maanĩrĩre makeneete na moige mategũtigithĩria atĩrĩ, “MWATHANI nĩ mũnene! Nĩakeneetio nĩ ũgaacĩru wa ndungata yake!” Na niĩ nĩndĩrĩheanaga ũrĩa wee wĩ mũthingu na ngũgoocage mũthenya wothe.