 Musa  Kuuma harĩ njiarwa cia Jakubu Mwathani nĩareehire mũndũ mũigua tha, ũrĩa wetĩkĩrĩkire nĩ andũ oothe, na akĩendwo nĩ Ngai o hamwe na andũ, naake nĩ we Musa, na kũmũririkana gũkoragwo arĩ kĩraathimo. Mwathani nĩamũheire ũkumio ũigana ta wa araika, na agĩtũma thũ ciake imwĩtigĩre. Aaria thĩinĩ wa Misiri moorirũ nĩmaathirire,#. Na Kĩngiriki nĩ ta kuuga maathirire: Na Kĩhibirania nĩ ta kuuga; mookire. Mwathani nĩamũgoocithirie athamaki marĩ ho; nĩamũheire mawatho ma andũ aake, na akĩmuonia riiri wake ũkengeete. Mwathani nĩamũthuurire kuuma kũrĩ andũ oothe, na akĩmwamũra tondũ wa kwĩhokeka na kwĩnyiihia. Nĩarekire aigue mũgambo wake, na agĩkĩmũtongoria agĩthiĩ ndumainĩ ndumanu, naake akĩmũnengera maathani meerekanĩire, na nĩ mo mawatho ma muoyo na ma ũũgĩ, nĩguo Musa arutage Aisiraeli ũhoro wa kĩrĩĩkanĩro na wa itua rĩa Mwathani. Harũni  Na rĩĩrĩ, Mwathani nĩatũũgĩririe Harũni ũrĩa maaciaranĩirwo na Musa, mũndũ mũthingu o ta Musa wa kuuma mũhĩrĩga wa Lawi.  Nĩathondekire kĩrĩĩkanĩro naake gĩa gũtũũra tene na tene, na akĩmũtua mũthĩnjĩri Ngai wa andũ a Mwathani, o na akĩmwĩkĩra kanjũ ya riiri. Nĩamũhumbire riiri mũkinyanĩru biũ, na akĩmũhe hinya na ũndũ wa kũmũhe marũũri ma wathani, na nĩmo: thuruarĩ ya ndigi cia gataani, kanjũ ndaaya, na ebodi. Magũrũ ma kanjũ ĩyo maathiũrũrũkĩirio tũcunjuura tũhaana ta matunda ma makongomanga, na njingiri nyingĩ cia thahabu. Njingiri icio ciarĩ cia kũgambaga rĩrĩa arathiĩ ikaiguĩkaga ikĩgamba thĩinĩ wa Hekaarũ irĩ ciakũririkania andũ aake ũhoro wa Mwathani. O na Mwathani nĩaheire Harũni kanjũ ndaathime, ĩgemeetio na ndigi cia rangi ũtariĩ ta wa thahabu, na wa mburuu, na wa babũ. Na gako ga gĩthũri ke na Urimu na Thumimu,#. Urimu na Thumimu: Twarĩ tũnyamũ twĩrĩ twahũthagĩrwo nĩ mũthĩnjĩri Ngai twakuonania wendi wa Ngai, gũtiũĩkaine wega ũrĩa twahũthagĩrwo. na gĩkũnja kĩa ndigi cia rangi mũtuune ciogotheetwo nĩ mũndũ mũũhĩgĩrĩru wĩrainĩ ũcio, na tũhiga twa goro twandĩkĩĩtwo marĩĩtwa, twĩkĩrĩĩtwo thahabu igũrũ nĩ mũndũ mũũhĩgĩrĩru ũhoroinĩ wa mahiga, tũtumĩrĩirwo gakoinĩ ga gĩthũri tũrĩ twa kũririkania Mwathani mĩhĩrĩga ĩrĩa ikũmi na ĩĩrĩ ya andũ a Isiraeli. O na nĩamũheire kĩremba kĩohereirwo ithaga rĩa thahabu rĩandĩkĩĩtwo ciugo ici, “Wamũrĩirwo Mwathani.” Kĩarĩ gĩthondeke wega mũno nĩ mũndũ mũũhĩgĩrĩru wĩrainĩ ũcio, na warĩ ũndũ wa gĩtĩĩo mũno gũkĩĩhumba. Mariika ma mbere ya Harũni gũtiarĩ indo ta icio thaka ũguo, na gũtirĩ mũndũ ũngĩ wanaciĩkĩra tiga o we Harũni na njiarwa ciake. Nĩmaacinagĩra Mwathani magongoona maita meerĩ o mũthenya tene na tene.   Musa nĩamũrire Harũni, na akĩmũitĩrĩria maguta maamũre ma kwamũrana. Kĩu kĩarĩ kĩrĩĩkanĩro gĩake o hamwe na njiarwa ciake gĩa gũtũũra tene na tene matungatagĩra Ngai ta athĩnjĩri Ngai, na maraathimaga andũ thĩinĩ wa rĩĩtwa rĩa Mwathani. Nĩamũthuurire kuuma kũrĩ andũ oothe maarĩ muoyo arutagĩre Mwathani igongoona, na amũcinagĩre ũbaani, mũtararĩko mwega wa kũririkania Mwathani andũ aake, na arutage igongoona nĩ ũndũ wa meehia ma andũ. Nĩamwĩhokeire ũnene wa gũtua maũndũ, na wa kũrutaga Aisiraeli Watho.   Hĩndĩ ĩmwe rĩrĩa andũ a Isiraeli maarĩ werũinĩ andũ amwe a na nja nĩ maiguĩrĩire Musa ũiru, nao makĩmũthondekera mũbango mũũru me na maraakara na mang'ũrĩka. Andũ acio maarĩ, Dathani, Abiramu, na Koora na arũmĩrĩri aao. Mwathani nĩonire ũrĩa meekaga na ndakenire, nao magĩkĩniinwo nĩ mang'ũrĩka ma maraakara maake. Nĩaringire kĩama, akĩreehithia mwaki kuuma igũrũ akĩmacina oothe. Mwathani nĩongereire Harũni riiri, akĩmũhe gĩtĩĩo kĩa mwanya; nĩamũheire maciaro ma mbere matuĩke nĩ mo irio cia kũigana athĩnjĩri Ngai. Amu maarĩaga magongoona marĩa marutĩirwo Mwathani, naake Mwathani akĩhe Harũni na njiarwa ciake magongoona macio.  No rĩĩrĩ, bũrũriinĩ ũrĩa Mwathani aaheire andũ a Isiraeli, Harũni ndaarĩ na igai kuo; ndaarĩ na gĩcunjĩ thĩinĩ waguo, amu Mwathani we mwene nĩ we warĩ gĩcunjĩ gĩake na igai rĩake. Finehasi  Ũhoroinĩ wa kĩyo gĩa kwĩrutĩra Mwathani-rĩ, Finehasi mũrũ wa Eleazaru nĩ we wa gatatũ. Rĩrĩa andũ oothe mookĩrĩire Mwathani, we nĩarũũgamire na ũcamba oomĩrĩirie, agĩkĩhoroheria andũ a Isiraeli. Kwoguo Mwathani nĩathondekire kĩrĩĩkanĩro gĩa thaayũ naake atĩ we hamwe na andũ aake nĩ o marĩroraga kĩgongoona na atĩ Mũthĩnjĩri Ngai Ũrĩa Mũnene arĩumaga harĩ we na njiarwa ciake tene na tene. Kĩrĩĩkanĩro kĩrĩa Mwathani aarĩĩkanĩire na Daudi mũrũ wa Jesii gĩtiahaanaga kĩu, tondũ ũthamaki woimaga kũrĩ ithe ũgathiĩ kũrĩ mũũriũ, no ũthĩnjĩri Ngai woimaga kũrĩ Harũni ũgathiĩ kũrĩ njiarwa ciake ciothe.  Mwathani ũrĩa ũkũhumbĩĩte thũmbĩ ya riiri arogoocwo!#. Mwathani ... riiri arogoocwo: Maandĩko ma Kĩngiriki matirĩ ciugo ici. Mwathani arokũhe ũũgĩ wa ngoro ũhotage gũtuĩra andũ aake na kĩhooto, nĩ geetha ũhootani wao na ũnene wanyu itũũre nginya tene.