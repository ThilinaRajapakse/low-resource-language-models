 Jeremia gũtũũrania na Gedalia Na rĩĩrĩ, MWATHANI nĩanjarĩirie thuutha wa kũrekerererio nyume itũũrainĩ rĩa Rama nĩ Nebuzaradani, mũnene wa arangĩri. Ndatwarĩĩtwo kuo njoheetwo na bĩngũ, hamwe na andũ a kuuma Jerusalemu na Juda arĩa maatwaragwo Babilonia marĩ mĩgwate. Naake mũnene ũcio wa arangĩri akĩndwara handũ keeheriinĩ, akĩnjĩĩra atĩrĩ, “MWATHANI Ngai waku nĩehĩtĩire bũrũri atĩ nĩakaawananga, na ũguo noguo rĩu ahingĩĩtie. Eekĩĩte ũguo, tondũ andũ aanyu nĩmeehĩirie MWATHANI na makĩaga kũmwathĩkĩra. Rĩu-rĩ, nĩngũkuohora bĩngũ, ngũrekererie wĩthiĩre. Wenda gũthiĩ na niĩ Babilonia, nĩ wega; nĩndĩkũmenyagĩrĩra wega. Angorwo ndũkwenda-rĩ, gĩikare. Atĩrĩĩrĩ, bũrũriinĩ ũyũ wothe no ũthiĩ o harĩa hoothe ũkũigua no wende gũthiĩ.” Rĩrĩa ndaagire gũcookia-rĩ, Nebuzaradani akiuga atĩrĩ, “Gĩcooke kũrĩ Gedalia mũrũ wa Ahikamu na mũcũkũrũ wa Shafani ũrĩa mũthamaki wa Babilonia atuĩte barũũthi wa matũũra ma Juda. No ũikare naake na ũtũũranie na andũ arĩa angĩ, kana ũthiĩ o harĩa hoothe ũngĩenda gũthiĩ.” Agĩcooka akĩĩhe kĩheeo na akĩnduma rĩĩgu, akĩndekereria ndĩthiĩre. Na niĩ ngĩthiĩ Mizipa ngĩtũũrania na Gedalia na andũ arĩa maatigarĩĩte bũrũriinĩ. Gedalia Barũũthi wa Juda (Atha .-)  Na rĩĩrĩ, anene amwe a mbũtũ cia ita cia Juda na thigari ciao matiigana kwĩneana kũrĩ Ababilonia. Nao anene acio magĩkĩigua atĩ mũthamaki wa Babilonia nĩatuĩte Gedalia mũrũ wa Ahikamu barũũthi wa Juda, o na akamũtua mũrori wa andũ oothe arĩa maarĩ athĩĩni mũno arĩa mataathaamĩĩtio magatwarwo Babilonia. Kwoguo anene acio magĩthiĩ na thigari ciao Mizipa kuona Gedalia. Anene acio maarĩ Ishumaeli mũrũ wa Nethania, Johanani mũrũ wa Karea, Seraia mũrũ wa Tanihumethu, aariũ a Efai ũrĩa woimĩĩte Netofa, na Jezania ũrĩa woimĩĩte Maaka. Naake Gedalia akĩmaarĩria ciugo cia kũmoomĩrĩria akĩmeera atĩrĩ, “Mũtigeetigĩre kwĩneana kũrĩ Ababilonia. Tũũraai gũũkũ bũrũriinĩ, na mũtungatĩre mũthamaki wa Babilonia, na gũtirĩ ũũru mũrĩona. Niĩ-rĩ, ngũikara gũũkũ Mizipa nĩguo ndĩmwaragĩrĩrie rĩrĩa Ababilonia mooka gũũkũ. Inyuĩ-rĩ, mwĩthondekereei ndibei, maguta ma mĩtamaiyũ, na mwĩgethere matunda, mwĩigĩre mũthiithũ, na mũtũũre matũũrainĩ marĩa mwĩgwatĩire.” Aisiraeli oothe arĩa maarĩ Moabi, Amoni, Edomu, na mabũrũri marĩa mangĩ, o nao nĩmaiguire atĩ mũthamaki wa Babilonia nĩetĩkĩrĩĩte Aisiraeli amwe maikare Juda, o na makĩigua atĩ nĩatuĩte Gedalia barũũthi wao. Nao Aisiraeli acio oothe magĩkiuma kũndũ kũrĩa maahurunjũkĩire, magĩcooka Juda. Magĩthiĩ Mizipa kũrĩ Gedalia, na marĩ o kũu magĩthondeka ndibei nyingĩ o na makĩgetha matunda maingĩ. Gedalia kũũragwo (Atha .-) Thuutha ũcio-rĩ, Johanani mũrũ wa Karea na atongoria oothe a mbũtũ cia ita arĩa mateeneanire kũrĩ Ababilonia magĩthiĩ Mizipa kũrĩ Gedalia. Nao makĩmwĩra atĩrĩ, “Kaĩ ũtooĩ atĩ mũthamaki Baalisi wa bũrũri wa Aamoni nĩarekeetie Ishumaeli mũrũ wa Nethania akũũrage?” No Gedalia ndaigana gwĩtĩkia ũndũ ũcio. Johanani agĩcooka akĩĩra Gedalia na hitho atĩrĩ, “Njĩtĩkĩria thiĩ ngoorage Ishumaeli, na gũtirĩ o na ũ ũkũmenya ũhoro ũcio. Waga gwĩka ũguo-rĩ, nĩegũkũũraga, nao Ayahudi oothe arĩa moonganĩĩte harĩ we mahurunjũke. O na ningĩ ũndũ ũcio nĩũgũtũma andũ oothe arĩa matigarĩĩte gũũkũ Juda mathire o biũ.” No Gedalia agĩcookeria Johanani akĩmwĩra atĩrĩ, “Ndũkaae gwĩka gĩĩko ta kĩu! Ũhoro ũcio wothe ũraaria wa Ishumaeli nĩ wa maheeni!”