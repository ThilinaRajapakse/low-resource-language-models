Gũtaarĩria Ibuku rĩĩrĩ rĩa Ndari rĩheanĩĩte rũgano rwa Aisiraeli kuuma rĩrĩa moimire kĩrĩmainĩ gĩa Sinai kinya makinyire mwena wa irathĩro wa bũrũri ũrĩa Ngai oigĩĩte nĩakaamahe. Rĩu nĩ itĩĩna ta rĩa mĩaka mĩrongo ĩna. Ibuku rĩĩrĩ rĩrutĩĩte rĩĩtwa rĩarĩo harĩ ũndũ wa bata ũheanĩĩtwo thĩinĩ warĩo. Ũndũ ũcio nĩgũtara andũ. Musa nĩatarire andũ a Aisiraeli marĩ kĩrĩmainĩ gĩa Sinai mataanambĩrĩria rũgendo. Ningĩ nĩamatarire marĩ bũrũriinĩ wa Amoabi, mwena wa irathĩro wa rũũĩ rwa Jorodani. Gũtarana kũu gwa keerĩ gwekirwo ta thuutha wa rũciaro rũmwe kũhĩtũka. Kuuma rĩrĩa Aisiraeli maatarirwo riita rĩa mbere, magĩgaacooka gũtarwo riita rĩa keerĩ nĩmaakoreetwo mathiĩte magakinya Kadeshi Barinea mũhakainĩ wa na kĩanda wa bũrũri wa Kanaani. No rĩĩrĩ, matiahotire kũingĩra bũrũri wa kĩĩranĩro kuuma mwena ũcio. Nĩmaikarire kũu Kadeshi Barinea mĩaka mĩingĩ, magĩcooka magĩthiĩ mwena wa na irathĩro wa rũũĩ rwa Jorodani. Mũhĩrĩga wa Reubeni, Gadi, na nuthu ya mũhĩrĩga wa Manase ĩgĩtuĩka ya gũtũũra mwena ũcio. Nayo mĩhĩrĩga ĩyo ĩngĩ ĩkĩĩhaarĩria kũringa rũũĩ ĩtoonye bũrũri wa Kanaani. Ibuku rĩa Ndari rĩheanĩĩte ũhoro wa andũ maakoragwo kaingĩ makuĩte ngoro, meetigagĩra moona thĩĩna, maaremagĩra Ngai, o na makaremera Musa mũndũ ũrĩa Ngai aamathuurĩire amatongorie. Rĩheanĩĩte ũhoro wa ũrĩa Ngai aamenyagĩrĩra andũ aake ategũtigithĩria, o na gũtuĩka maarĩ andũ ahũthũ na aregenyũki. O na nĩrĩheanĩĩte ũhoro wa ũrĩa Musa eeheanĩĩte na ngoro yothe gũtungatĩra Ngai na Aisiraeli, o na gũtuĩka rĩmwe na rĩmwe nĩaremagwo nĩgũkirĩrĩria. Maũndũ marĩa marĩ ibukuinĩ rĩĩrĩ Aisiraeli kwĩhaarĩria kuuma kĩrĩmainĩ gĩa Sinai .--. (a) Andũ gũtarwo riita rĩa mbere .--. (b) Mawatho mwanya mwanya .--. (c) Bathaka ya keerĩ .- Aisiraeli kuuma kĩrĩmainĩ gĩa Sinai na gũkinya Moabi .--. Maũndũ marĩa meekĩkire bũrũriinĩ wa Moabi .--. Rũgendo rwa kuuma Misiri kinya Moabi na njĩra nguhĩ .- Mataaro mbere ya kũringa rũũĩ rwa Jorodani .--.