 Marigĩrĩrio ma arĩa ooru na ma arĩa eega#. Thaburi ĩno yandĩkirwo nĩ Daudi, ndungata ya MWATHANI. Ndũgatangĩkage ngoro nĩ ũndũ wa andũ arĩa meekaga ũũru, o na kana ũiguage ũiru nĩ ũndũ wa andũ arĩa maikaraga makĩhĩtagia. Amu megũthira narua ta ũrĩa nyeki yũmaga, na makue na ihenya o ta ũrĩa ria rĩhoohaga rĩarĩĩkia kũmunywo.  Wĩhokage o MWATHANI, na wĩkage wega, nĩguo ũikarage bũrũriinĩ ũrĩ na thaayũ. Ikaraga ũgĩĩkaga maũndũ marĩa makenagia Ngai, naake nĩarĩkũhingagĩria ũrĩa ngoro yaku ĩriragĩria.  Rekagĩrĩria MWATHANI maũndũ maaku moothe, mwĩhokage, naake nĩarĩgũteithagia. Nĩarĩtũmaga ũthingu waku ũkengage ta ũtheri wa mũthenya, na kĩhooto gĩaku gĩkengage ta ũtheri wa riũa rĩa thaa thita.  Ikaraga mbere ya MWATHANI ũhooreire, na ũtegũtheethũka; ndũgatangĩkage ngoro nĩ ũndũ wa andũ arĩa magaacagĩra maũndũinĩ maao o na kana nĩ ũndũ wa ũhootani wa arĩa mathugundaga mĩbango mĩũru.  Wĩgiragĩrĩrie kũraakara, na kũng'ũrĩka; ndũgatangĩkage ngoro tondũ no gũtũme wĩke ũũru. Arĩa meekaga ũũru nĩmakaaniinwo, no arĩa mehokeete MWATHANI nĩmakaagaya thĩ.  No ihinda iniini rĩtigarĩĩte andũ arĩa ooru maniinwo; ũrĩmacaria ciikaroinĩ ciao, na ndũmoone.  No rĩĩrĩ, andũ arĩa menyiihagia nĩ o makaagaya thĩ, na maikarage makeneete nĩ ũndũ wa kũgĩa na ũgaacĩru o na thaayũ.  Mũndũ ũrĩa mũũru abangagĩra mũndũ ũrĩa mũthingu mĩbango mĩũru, na akamũroraga manyiira. No rĩĩrĩ, MWATHANI nĩgũthekerera athekagĩrĩra mũndũ ũcio mũũru nĩ ũndũ nĩoĩ atĩ mũthenya wake wa kũniinwo wĩ hakuhĩ.  Andũ arĩa ooru macomoreete hiũ ciao cia njora, na makageeta moota maao, nĩguo maniine arĩa athĩĩni na arĩa mekwenda ũteithio, o na moorage arĩa meekaga wega. No rĩĩrĩ, hiũ icio ciao cia njora nocio marĩũragwo nacio, namo moota maao moinangwo.  Indo niini iria mũndũ ũrĩa mũthingu akoragwo nacio nĩ njega gũkĩra ũtonga wothe wa andũ arĩa ooru. Tondũ hinya wa arĩa ooru nĩũkaaniinwo nĩ MWATHANI, no andũ arĩa athingu nĩamamenyagĩrĩra.  MWATHANI nĩarũmbũyagia andũ arĩa mamwathĩkagĩra, na igai rĩao rĩgũtũũra nginya tene na tene. Mationaga ũũru hingo ya mathĩĩna; makoragwo na irio cia kũigana hingo ĩrĩa kũrĩ na ng'aragu. No andũ arĩa ooru nĩgũthira magaathira; thũ cia MWATHANI igaathira o ta ũrĩa ũthaka wa mahũa ũthiraga; igaathirĩrĩkĩra o ta ũrĩa ndoogo ithirĩrĩkagĩra. Mũndũ ũrĩa mũũru akombaga kĩndũ na ndarĩhaga, no mũndũ ũrĩa mũthingu aheanaga na ũtaana. Arĩa maraathimĩĩtwo nĩ MWATHANI nĩ o makaagaya thĩ, no arĩa arumĩĩte nĩkũniinwo makaaniinwo.  MWATHANI nĩ we wonagĩrĩria mũndũ njĩra ĩrĩa aagĩrĩirwo nĩkũgera; mũndũ ũrĩa ũthiaga na mĩthiĩre ĩrĩa ĩmũkenagia nĩamũmenyagĩrĩra wega. O na angĩtindirũka ndangĩgũa, tondũ MWATHANI nĩakoragwo amũnyiitĩĩte guoko.  Kuuma rĩrĩa ndarĩ mũnyiinyi nginyagia rĩu ndĩ mũkũrũ, ndirĩ ndoona mũndũ mũthingu atiganĩirio nĩ MWATHANI kana ciana ciake ikĩhooya irio. Hingo ciothe aheanaga ategũthuurania na agakombagĩra andũ arĩa angĩ; ciana ciake nĩ kĩraathimo harĩ we.  Tigaga gwĩka ũũru, ĩkaga wega na nĩũgũtũũra tene na tene. Tondũ MWATHANI eendeete o kĩhooto, na ndatiganagĩria andũ aake arĩa ehokeku. Andũ arĩa athingu megũtũũra mamenyereirwo nginya tene na tene, no arĩa meekaga maũndũ mooru nĩkũniinwo makaaniinwo. Arĩa athingu nĩ o makaagaya thĩ, na mamĩtũũre nginya tene na tene.  Mũndũ ũrĩa mũthingu aaragia o ndeto cia ũũgĩ, na akarũũgamagĩrĩra maũndũ ma kĩhooto. Ngoro yake ĩikaraga ĩrũmĩĩtie o watho wa Ngai wake, na ndĩrĩ hĩndĩ ĩtiganaga naguo.  Mũndũ ũrĩa mũũru aikaraga ooheirie mũndũ ũrĩa mũthingu nĩguo amũũrage, no MWATHANI ndangĩmũrekereria mookoinĩ ma mũndũ ũcio mũũru, o na kana areke oonekane arĩ na mahĩtia hĩndĩ ĩrĩa araciirithio.  Ikaraga wĩhokeete o MWATHANI na ũrũmagĩrĩre njĩra ciake, naake nĩegũgũtũũgĩria ũgae bũrũri, na wĩyonere andũ arĩa ooru makĩniinwo.  Njĩrĩgĩĩte kuona mũndũ ũmwe mũũru wahinyanagĩrĩria mũno; aikaraga eetũũgĩrĩĩtie igũrũ rĩa andũ oothe ta mĩtarakwa ya Lebanoni. Mũthenya ũmwe nĩndahĩtũkĩire gwake, no ndaarĩ kuo, o na ndamũcaria, ndiamuonire.  Baara mũndũ ũrĩa mwega, na ũrore mũndũ ũrĩa mũthingu, mũndũ ũrĩa wendeete thaayũ nĩarĩ njiarwa. No arĩa meehagia nĩkũniinwo makaaniinwo o biũ; njiarwa ciao nĩkũũragwo ikooragwo.  MWATHANI nĩ we ũhonokagia andũ arĩa athingu; nĩamamenyagĩrĩra hĩndĩ ya mathĩĩna. Nĩamateithagia na akamaruta ũgwatiinĩ; amahonokagia kuuma harĩ andũ arĩa ooru tondũ mooragĩra harĩ we nĩguo amamenyerere.