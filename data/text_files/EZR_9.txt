 Ezira kũmenya ũhoro wa kũhikania kwa Ayahudi na arĩa mataarĩ Ayahudi Na rĩĩrĩ, maũndũ macio marĩĩkia gwĩkwo-rĩ, atongoria amwe a andũ a Isiraeli magĩũka makĩnjĩĩra atĩ andũ a Isiraeli, athĩnjĩri Ngai, o na Alawii nĩmaaregeete kwĩamũra kuuma kũrĩ andũ a mabũrũri marĩa mahakanĩĩte nao. Nao andũ acio maarĩ Aamoni, Amoabi, Amisiri, Akanaani, Ahiti, Aperizi, Ajebusi, o na Aamori. Nĩgwĩka meekaga maũndũ me magigi o ta o. Ayahudi nĩkũhikia mahikagia atumia a ndũũrĩrĩ icio na ũndũ ũcio ũgĩtũma andũ acio atheru a Ngai magwatwo nĩ thaahu. Atongoria aao o na aathani aao nĩ o maatororeetie ũndũinĩ ũcio. Na rĩĩrĩ, hĩndĩ ĩrĩa ndaiguire ũhoro ũcio, ngĩtembũranga nguo ciakwa nĩkũmaka, ngĩmunya njuĩrĩ o na nderu ciakwa, ngĩikara thĩ njiyũirwo nĩ kĩeha. Ngĩgĩikara o ũguo makĩĩte o nginya rĩrĩa igongoona rĩa hwaĩinĩ rĩakinyire kũrutwo, nao andũ magĩũka harĩ niĩ, arĩa oothe mamakĩĩtio nĩ ũhoro ũrĩa Ngai wa Isiraeli oigĩĩte wĩgiĩ meehia ma andũ arĩa maacookeete kuuma ithaamĩrio. Narĩo ihinda rĩrĩa rĩrutagwo igongoona rĩa hwaĩinĩ rĩakinya-rĩ, ngĩgĩũkĩra kuuma hau ndaikaire, na ndĩ o na nguo icio ciakwa ndembũkangu, ngĩturia ndu hooe, na ngĩtambũrũkia mooko maakwa na igũrũ kũrĩ MWATHANI Ngai wakwa. Ngiuga atĩrĩ, “Atĩrĩĩrĩ, wee Ngai wakwa, nĩgũconoka njonokeete ngĩambararia mũtwe wakwa na kũrĩ wee. Meehia maitũ nĩmeiganĩrĩire magakĩra mĩtwe iitũ; mathiĩte na igũrũ magakinya o matuinĩ. Kuuma o hĩndĩ ya maithe maitũ kinyagia rĩu tũtũire o twĩhagia. Na nĩ ũndũ wa meehia macio maitũ, ithuĩ, athamaki, o na athĩnjĩri Ngai aitũ tũkĩneanwo mookoinĩ ma athamaki a ndũũrĩrĩ, nao magĩtũũraga na magĩtũtaha, o na magĩtũnyiita ta mĩgwate magĩthiĩ na ithuĩ. Na ithuĩ tũgĩconorwo mũno, na tũtũire tũconoreetwo o na kinyagia ũũmũũthĩ. Na rĩu, kwa ihinda iniini, wee MWATHANI Ngai witũ, nĩũtũiguĩrĩire tha ũgatũma amwe aitũ mahonoke moime ũkomboinĩ na rĩu maikaire megangarĩĩte kũndũ gũũkũ gwaku kwamũre. MWATHANI nĩũtũheete mũtũũrĩre mwerũ na tũtirĩ ũkomboinĩ. Twarĩ ngombo, no wee ndwatũtiganĩirie kũu ũkomboinĩ. Ũgĩgĩtũma athamaki a Perisia matũiguĩre tha, magĩtwĩkĩra muoyo nĩguo twake rĩngĩ Hekaarũ yaku ĩrĩa yatharũranĩĩtio na tũtũũre gũũkũ Jerusalemu na Juda na thaayũ. “Na rĩu-rĩ, MWATHANI tũngĩkiuga atĩa nĩ ũndũ wa maũndũ macio moothe meekĩkĩĩte? Nĩtũkararĩĩtie maathani maaku rĩngĩ marĩa watũheire na tũnua twa anabii ndungata ciaku. Nĩmaatũmenyithĩĩtie atĩ bũrũri ũrĩa twathiaga kwĩgwatĩra warĩ mũthũũku nĩ ũndũ mĩtugo ya atũũri aakuo yarĩ mĩũru na waiyũrĩĩtwo nĩ maũndũ marĩ magigi kuuma gĩturi kĩaguo kinya kĩrĩa kĩngĩ.  Ningĩ nĩmaatũmenyithirie atĩ tũtiagĩrĩirwo nĩkũhikanagia na andũ acio o na tũtikaanamateithĩrĩrie kũgaacĩra kana gũtonga. Twaga gwĩka maũndũ macio, o na ithuĩ nĩtũgaakenera maũndũ ma bũrũri ũcio o na tũmatigĩre njiarwa ciitũ tene na tene. Na rĩĩrĩ, o na gũtuĩka atĩ nĩtũherithĩĩtio nĩ ũndũ wa meehia o na maũũru maitũ, nĩtũũĩ atĩ wee Ngai witũ ndũtũherithĩĩtie ta ũrĩa twagĩrĩirwo nĩkũherithio, o na ningĩ nĩũtwĩtĩkĩrĩĩtie tũtũũre muoyo. Rĩu-rĩ, tũngĩgĩcooka gũkararia maathani maaku rĩngĩ nĩkĩ atĩ nĩguo tũhikanagie na andũ aya aaganu? Tũngĩĩka ũguo, githĩ ndũngĩraakario nĩ ithuĩ mũno o nginya ũtũniine biũ, o nginya haage mũndũ o na ũmwe ũngĩtigara? Atĩrĩĩrĩ, wee MWATHANI Ngai wa Isiraeli, wĩ mũthingu na ningĩ nĩũtwĩtĩkĩrĩĩtie tũtũũre muoyo. Nĩtũkuumbũra meehia maitũ harĩ we; na tũtirĩ na kĩhooto gĩa kũrũũgama mbere yaku o na haniini.”