 Mũndũ o mũndũ agaatugwo nĩ ũndũ wa ciĩko ciake mwene Ningĩ MWATHANI akĩnjarĩria akĩnjĩĩra atĩrĩ,  “Nĩkĩ gĩtũmaga bũrũriinĩ wa Isiraeli mũtũũre mũcookagĩra thimo ĩno: Aabaaba maarĩire thabibũ njĩthĩ no nĩ magego ma ciana maiguire thithi? “Atĩrĩĩrĩ, niĩ MWATHANI Ngai, o niĩ ndũũraga muoyo, nguuga atĩ, gũtigũcooka kũgĩa na bata wa gũcookera thimo ĩno bũrũriinĩ wa Isiraeli hĩndĩ ĩngĩ. Atĩrĩĩrĩ, muoyo o wothe nĩ wakwa. Muoyo wa ithe na muoyo wa mwana, yerĩ no yakwa. Mũndũ ũrĩa wehia nĩ we ũrĩkuaga. “No no kuoneke mũndũ mũthingu ũhingagia watho. Mũndũ ũtathiaga irĩmainĩ kũrĩa irio#. Irĩmainĩ kũrĩa irio: Warĩ mũtugo wa gũthiĩ kũrĩa irio iria irutĩirwo mĩhianano. o na ũtathaathayagia mĩhianano ĩrĩa andũ a Isiraeli meigĩire; ningĩ ũtahĩtagia na mũtumia wa mũndũ ũngĩ, o na ũtakomaga na mũndũ wa nja arĩ mahindainĩ maake ma mweri. Mũndũ ũtahatagĩrĩria mũndũ o na ũrĩkũ; ũkombaga na agacookia; ũtarĩ hĩndĩ eekaga maũndũ ma ũici; ũheaga andũ arĩa matarĩ na irio irio; na ũteithagĩrĩria arĩa athirĩre nĩ nguo. Mũndũ ũkombithanagia na ndacaragia uumithio o na kana ageetia makĩria. Mũndũ ũtheemaga ũũru na agatuithanagia mũndũ na mũndũ ũrĩa ũngĩ ahũthĩire kĩhooto.  Mũndũ wathĩkagĩra mawatho maakwa na agaconokagĩra maathani maakwa. Mũndũ ta ũcio nĩ mũthingu kũna na nĩagũtũũra muoyo. Nĩ niĩ MWATHANI Mwene Hinya Wothe ndoiga ũguo. “No rĩĩrĩ, mũndũ ta ũcio rĩngĩ no agĩe na mwana wendeete o haaro na mbaara. Mwana wĩkaga maũndũ ta maya ithe atarĩ eeka: kũrĩa irio kũu irĩmainĩ, kũhĩtia na mũtumia wa mũndũ ũngĩ; kũhatagĩrĩria arĩa athĩĩni na arĩa matarĩ na hinya; gũtuunyana indo na hinya; gũkombaga na ndarĩhe; gũthaathayagia mĩhianano; gwĩka maũndũ ma wagi thoni; gũkombithanagia agĩcaragia uumithio na ageetĩĩa makĩria. Mwana ta ũcio nĩgũkua agaakua na ndagaatũũra muoyo. Tondũ nĩ we wĩkĩĩte maũndũ macio me magigi nĩagĩrĩirwo nĩkũũragwo na acookererwo nĩ mahĩtia maake mwene. “Naake angĩcooka agĩe na mwana. mwana, naake mwana ũcio oone ũmaramari wothe ũrĩa ithe eekaga, no aage kũrũmĩrĩra mĩtugo ya ithe. Mwana ũcio aage gũthaathaiya mĩhianano ĩrĩa Aisiraeli meigĩire na aage gũthiaga kũrĩa irio irĩmainĩ. Athengere gũthiĩ kũhĩtia na mũtumia wa mũndũ ũngĩ. Aage kũhatĩrĩria o na kana gũtuunya mũndũ o na ũrĩkũ kĩndũ gĩake, na akomba akarĩha. Ateithagie arĩa matarĩ na irio o na arĩa athirĩre nĩ nguo. Atheemage gwĩka maũndũ ma ũmaramari na akombithania akagaaga gwĩtia uumithio. Ningĩ akahingagia mawatho maakwa na gwathĩkĩra maathani maakwa. Mwana ũcio ndakooragwo nĩ ũndũ wa meehia ma ithe; no nĩgũtũũra agatũũra muoyo. Na mwena ũrĩa ũngĩ, ithe atũũraga aiyaga, aheenanagia na eekaga maũndũ mooru kũrĩ mũndũ o wothe. Ithe nĩakooragwo na ndagaatũũra muoyo na nĩ we ũgacookererwo nĩ meehia marĩa eekĩĩte. “No rĩĩrĩ, inyuĩ mũũragia nĩ kĩĩ gĩkũgiria mwana aherithio nĩ ũndũ wa meehia ma ithe. Icookia nĩ atĩ mwana nĩekĩĩte maũndũ ma kĩhooto na meega. Mwana ũcio nĩathĩkĩire mawatho maakwa na agaathĩkĩra maathani maakwa na nĩakĩagĩrĩirwo nĩgũtũũra muoyo.  Mũndũ ũrĩa wĩhagia nĩ we ũrĩkuaga. Mwana ndarĩherithagio nĩ ũndũ wa mahĩtia ma ithe, kana ithe akaherithio nĩ ũndũ wa mahĩtia ma mwana. Mũndũ ũrĩa mũthingu arĩtugagwo nĩ ũndũ wa ũthingu wake mwene, na ũrĩa mwaganu arĩherithagio nĩ ũndũ wa waganu wake mwene. “Mũndũ ũrĩa naake ũtũire eehagia, angĩgarũrũka atige kwĩhia na aambĩrĩrie kũhingia mawatho maakwa, eeke maũndũ ma kĩhooto na meega, ndagaakua no nĩagaatũũra muoyo. Meehia maake moothe nĩakooherwo, na agĩtũũre muoyo, tondũ nĩekĩĩte ũrĩa kwagĩrĩire. Nĩ ũndũ-rĩ, niĩ MWATHANI Ngai ndikenaga ngĩona mũndũ ũrĩa mũũru agĩkua. Ngenaga nĩkuona akĩĩrira nĩ geetha atũũre muoyo. “Mũndũ ũrĩa mũthingu naake angĩregenyũka, atige gwĩka maũndũ ma ũthingu aambĩrĩrie gũthingata maũndũ moothe mooru na me magigi marĩa meekagwo nĩ andũ arĩa imaramari-rĩ, mũgwĩciiria no athiĩ na mbere gũtũũra muoyo? Aaca! Atĩrĩĩrĩ, gũtirĩ ũndũ o na ũmwe wa maũndũ ma ũthingu marĩa aaneeka makaaririkanwo. Nĩgũkua agaakua nĩ ũndũ wa meehia marĩa eekĩĩte na nĩ ũndũ wa ũguo aagĩĩte kwĩhokeka. “No rĩĩrĩ, inyuĩ muugaga MWATHANI ndahũthagĩra waragania! Aisiraeli, tathikĩrĩriai. Atĩrĩĩrĩ, nĩ niĩ itarĩ na waragania? Githĩ ti inyuĩ mũtarĩ na waragania? Mũndũ mũthingu angĩtigana na ũthingu wake ageekaga wĩhia angĩkua, angĩkua nĩ ũndũ wa wĩhia ũcio eekĩĩte. No rĩĩrĩ, mũndũ mwaganu angĩtigana na waganu ũrĩa eekĩĩte na eeke maũndũ ma kĩhooto na meega, nĩkũhonokia ekũhonokia muoyo wake. Agaatũũra muoyo na ndakue tondũ nĩecũũranirie ũhoro wa meehia moothe marĩa aaneeka agĩtigana namo. Ĩndĩ andũ a Isiraeli moigaga atĩrĩ, ‘MWATHANI ndarĩ waragania!’ Andũ a Isiraeli, nĩ niĩ itarĩ na waragania? Githĩ ti inyuĩ mũtarĩ na waragania? “Nĩ ũndũ ũcio, inyuĩ andũ a Isiraeli, ngaamũtuĩra o mũndũ kũringana na mĩthiĩre yake. Nĩ niĩ MWATHANI Ngai ndoiga ũguo. Kĩĩrirei na mũtigane na maũũru maanyu moothe, na wĩhia ndũgũtuĩka kĩndũ gĩa kũmũhĩngithia. Thengeraai mahĩtia moothe marĩa mwĩkaga na mũgĩe na ngoro njerũ na roho mwerũ. Andũ a Isiraeli, kaĩ mũgũkĩenda gũkua nĩkĩ? Niĩ ndĩkenagio nĩ gĩkuũ kĩa mũndũ o na ũmwe. Niĩ MWATHANI Ngai ndoiga ũguo. Kwoguo mwĩrireei na nĩmũgũtũũra muoyo.”