 Jesũ nĩ mũnene gũkĩra Musa Kwoguo aariũ na aarĩ a Ithe witũ, o inyuĩ atheru na mwĩtĩĩtwo nĩ Ngai, mwĩcũũranagiei ũhoro wa Jesũ, o we twatũmĩirwo atuĩke Mũthĩnjĩri Ngai Ũrĩa Mũnene thĩinĩ wa wĩtĩkio ũrĩa tuumbũraga.  We nĩatuĩkire mwĩhokeku harĩ Ngai ũrĩa wamũthuurire, o ta ũrĩa Musa o naake aatwĩkire mwĩhokeku wĩrainĩ wake thĩinĩ wa nyũmba ya Ngai. Mũndũ ũrĩa wakaga nyũmba nĩaheagwo gĩtĩĩo gũkĩra nyũmba ĩrĩa aakĩĩte. Ũguo noguo o naake Jesũ aagĩrĩirwo nĩkũheeo gĩtĩĩo kĩnene gũkĩra Musa. Na rĩĩrĩ, nĩtũkĩũĩ o wega atĩ gũtirĩ nyũmba ĩtarĩ mũmĩaki, na Ngai nĩ we mwaki wa indo ciothe. Musa nĩatuĩkire mwĩhokeku maũndũinĩ moothe o ta ndungata nyũmbainĩ ya Ngai, nĩ geetha amenyithanie ũhoro ũrĩa ũkaaheanwo thuuthainĩ. No Kristũ aatuĩkire mwĩhokeku agĩathana ta Mũũriũ nyũmbainĩ ya Ithe. Na rĩĩrĩ, ithuĩ nĩ ithuĩ nyũmba yake twathiĩ na mbere tũtegwĩtigĩra na twĩtĩkĩĩtie kĩrĩa twĩrĩgĩrĩire. Ũhuurũko wa andũ a Ngai  Kwoguo o ta ũrĩa Roho Mũtheru oigaga atĩ: “Ũũmũũthĩ mũngĩigua mũgambo wa Ngai, mũtikaae gũtuĩka andũ aremi mataiguaga, ta ũrĩa maithe maanyu maatariĩ rĩrĩa mookĩrĩire Ngai, ta ũrĩa maatariĩ mũthenya ũrĩa maarĩ werũinĩ rĩrĩa maamũgeririe. Me kũu werũinĩ nĩmaangeririe o na aakorwo nĩmooneete ciĩko ciakwa itĩĩna rĩa mĩaka mĩrongo ĩna. Nĩ ũndũ ũcio ngĩraakara nĩ ũndũ wa andũ acio, ngĩkiuga atĩrĩ, ‘Aya nĩ andũ matũire marĩ aremi, na gũtirĩ hĩndĩ maiguaga maathani maakwa.’ Ngĩkĩraakara na ngĩĩhĩta ngiuga atĩrĩ: ‘Matirĩ hĩndĩ magatoonya bũrũriinĩ kũrĩa ingĩkaamahe ũhuurũko!’ ” Aariũ na aarĩ a Ithe witũ, mwĩmenyerereei gũtikaae gũkorwo kwĩ na mũndũ wĩ na ngoro njaganu na ĩteetĩkĩĩtie gatagatĩinĩ kaanyu, naake akĩyeherie kuuma harĩ Ngai ũrĩa ũrĩ muoyo. Kaba mũũmanagĩrĩrie inyuĩ eene o mũthenya rĩrĩa rĩothe ũgwĩtwo “Ũũmũũthĩ,” nĩ geetha hatikaagĩe o na ũmwe wanyu ũgũtuĩka mũndũ mũremi ũtaiguaga nĩ ũndũ wa kũheenererio nĩ meehia. Amu tũrĩ a ngwatanĩro ĩmwe na Kristũ angĩkorwo nĩtũgũtũũra tũrũmĩĩtie mwĩhoko ũrĩa tũtũire naguo kuuma o kĩambĩrĩria.  Tondũ Maandĩko moigĩĩte atĩrĩ: “Ũũmũũthĩ mũngĩigua mũgambo wa Ngai, mũtikaae gũtuĩka andũ aremi mataiguaga ta ũrĩa maithe maanyu maatariĩ rĩrĩa mookĩrĩire Ngai.”  Nĩ andũ arĩkũ maiguire mũgambo wa Ngai magĩcooka kũmũũkĩrĩra? Githĩ ti arĩa oothe moimĩĩte Misiri matongoreetio nĩ Musa? O na rĩĩrĩ, nĩ andũ arĩkũ Ngai aatũire araakarĩire mĩaka mĩrongo ĩna? Githĩ to acio meehirie na magĩkuĩra kũu werũinĩ? Ningĩ rĩrĩa Ngai eehĩtire akiuga atĩ matigaatoonya bũrũriinĩ ũrĩa angĩkaamahe ũhuurũko-rĩ, nĩ andũ arĩkũ aaragia ũhoro wao tiga o acio maamũũkĩrĩire? Kwoguo tũgakĩona atĩ matiahotire kũingĩra kuo nĩ ũndũ matietĩkĩĩtie.