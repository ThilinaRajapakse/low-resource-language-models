 Ihooya rĩa kũhoera mũthamaki#. Thaburi ĩno yandĩkirwo nĩ Solomoni. Ngai onereria mũthamaki ũrĩa arĩtuithanagia ciira na kĩhooto, na ũmũrute gũtuĩka mũthingu ta we. Arotuithanagia andũ aaku na kĩhooto na aathage arĩa athĩĩni na ũthingu. Bũrũri ũrogĩa na ũthii wa na mbere, na ũroiyũra ũthingu. Mũthamaki arogitagĩra ihooto cia arĩa athĩĩni; aroteithagia arĩa mabataire na ahehenjage arĩa mamahinyagĩrĩria. Mũthamaki arotũũra#. Mũthamaki arotũũra: Kĩhibirania kiugaga andũ aaku marogũtĩĩaga. tene na tene o ta riũa na mweri. Mũthamaki arotuĩka mũtugi o ta mbura ya maguna ng'ombe. Ũthingu ũrotheerema matukũinĩ maake, naguo thaayũ ũrogĩa nginyagia hĩndĩ ĩrĩa mweri ũgaakorwo ũtarĩ ho.  Ũthamaki wake ũrorutia iriainĩ rĩmwe o nginya rĩrĩa rĩngĩ; ũrorutia rũũĩinĩ rwa Farati nginya o gĩturi gĩa thĩ. Aroinamagĩrĩrwo nĩ andũ arĩa matũũraga werũinĩ, na thũ ciake ciĩrekanagie thĩ mbere yake. Arorutagĩrwo igooti nĩ athamaki a Sipania na a icigĩrĩra cia iriainĩ; athamaki a Sheba na Seba#. Sheba na Seba: Gwĩciiragĩrio Sheba warĩ bũrũri warĩ mwena wa na kĩanda wa bũrũri wa Arabia kũng'ethanĩra na mwena wa ithũĩro. Seba: Gũũkũ nakuo gwĩciiragĩrio kwarĩ na mwena wa na kĩanda wa Arabia. maromũreehagĩra iheeo. Aroinamagĩrĩrwo nĩ athamaki oothe, na atungatagĩrwo nĩ ndũũrĩrĩ ciothe.  Nĩahonokagia arĩa mabataire mamũkaĩra, o ũndũ ũmwe na arĩa athĩĩni matarĩ na wa kũmateithia. Nĩaiguagĩra tha arĩa matarĩ na hinya na arĩa mabataire, na akahonokagia mĩoyo ya arĩa athĩĩni. Nĩ we ũkũũraga athĩĩni kuuma harĩ arĩa mamahinyagĩrĩria na makameeka maũndũ mooru; arĩ bata mũno na mĩoyo yao.  Mũthamaki arotũũra matukũ maingĩ! Aroheeo thahabu ya kuuma Arabia. Arohooyagĩrwo hĩndĩ ciothe Ngai aromũraathimaga hĩndĩ ciothe! Bũrũri ũrogĩa bũũthi; irio ironekanaga irurĩrĩire irĩma igũrũ, na iciarĩĩte ta iria cia Lebanoni. Matũũra maroiyũra andũ, o ta nyeki ya gĩthaka. Rĩĩtwa rĩa mũthamaki rĩrotũũra rĩririkanagwo tene na tene; ngumo yake ĩrotũũra hĩndĩ yothe rĩrĩa riũa rĩgũtũũra rĩaraga. Ndũũrĩrĩ ciothe irooragia Ngai aciraathime ta ũrĩa araathimĩĩte mũthamaki. MWATHANI Ngai wa Isiraeli arogoocwo! We wiki nĩ we wĩkaga maũndũ ma kũgegania. Rĩĩtwa rĩake rĩrĩa rĩrĩ riiri rĩrotũũra rĩgoocagwo tene na tene. Riiri wake ũroiyũra thĩ yothe. Ameni! Ameni! Ũcio nĩguo mũthia wa mahooya ma Daudi, mũrũ wa Jesii.