 MWATHANI gũthuura Cairasi MWATHANI areera Cairasi, ũrĩa aitĩrĩirie maguta akamũthuura atuĩke mũthamaki atĩrĩ, “Ngũheete hinya ũhoote ndũũrĩrĩ, na ũrangĩrĩrie athamaki. Niĩ MWATHANI nĩngũkũhingũrĩra ihingo cia matũũra, na iticooke kũhingwo. Ngũgũtongoria thiĩ ngĩaraganagia irĩma mbere yaku, ngĩtuangaga ihingo iria ciakĩĩtwo na kĩgera, o na ngĩanangaga cuuma ciacio. Nĩngũkũhe ũtonga ũrĩa ũhithĩĩtwo kũndũ kũrĩ nduma, o na ũrĩa ũrĩ kũndũ kũrĩa kũhithe mũno. Ũgĩkĩmenye atĩ niĩ, MWATHANI Ngai wa Isiraeli, nĩ niĩ ngwĩtĩĩte na rĩĩtwa. O na gũtuĩka ndũnjũũĩ, ngwĩtĩĩte na rĩĩtwa na ngakũheithia ngumo, nĩ ũndũ wa Isiraeli, ndungata yakwa ĩrĩa thuurĩĩte.  “Atĩrĩĩrĩ, niĩ nĩ niĩ MWATHANI na gũtirĩ ũngĩ o na ũrĩkũ. Tiga niĩ gũtirĩ ngai ĩngĩ. Nĩ niĩ ngwĩkĩrĩĩte hinya, o na akorwo ndũnjũũĩ. Njĩkĩĩte ũguo nĩguo, kuuma irathĩro rĩa riũa nginya ithũĩro rĩarĩo, andũ mamenye atĩ nĩ niĩ MWATHANI na atĩ thengia niĩ gũtirĩ ũngĩ. Nĩ niĩ nyũũmbaga ũtheri na ngoomba nduma, no niĩ ndehithagia kĩraathimo na mũthiro. Niĩ MWATHANI, nĩ niĩ njĩkaga maũndũ macio moothe. Niĩ MWATHANI nĩngeeka ũũ: nĩngaareka igũrũ na matu, ciurie ũthingu ta mbura. Na ndeke thĩ yatũke yumie ũhonokania na ũthingu, ikũranĩre hamwe.” MWATHANI nĩ we mwene maũndũ moothe  “Kaĩ ũrĩa ũng'eng'anaga na ũrĩa wamũũmbire arĩ thĩĩnainĩ-ĩ! Atariĩ o ta gĩcere kĩrĩ thĩinĩ wa icere iria ingĩ. Atĩrĩĩrĩ, rĩũmba no rĩũrie mũũmbi, ‘Ũreeka atĩa’ kana rĩmwĩre, ‘nyũngũ yaku ndĩrĩ na matũ?’ Ũrĩa ũũragia ithe ‘Ũciaraga nĩkĩ?’ Kana akooria nyina, ‘Ũgĩaga na ciana nĩkĩ?’ Kaĩ arĩ thĩĩna-ĩ!” MWATHANI, Ngai Ũrĩa Mũtheru wa Isiraeli, o we mũũmbi, arooria atĩrĩ, “No ũnjũũrie ũhoro wa ciana ciakwa kana ũhoro wa mawĩra marĩa ndutaga na mooko maakwa? Nĩ niĩ ndoombire thĩ, na ngĩũmba andũ matũũrage kuo. Nĩ niĩ ndatambũrũkirie kũũrĩa igũrũ na mooko maakwa niĩ mwene na nĩ niĩ njathaga riũa, mweri na njata. Nĩ niĩ njarahũrĩĩte Cairasi ngamũhe kĩhooto na ngathondeka njĩra iria ekũgerera. Nĩakanjakithĩria rĩngĩ itũũra rĩakwa rĩa Jerusalemu, na andũ aakwa arĩa matahĩĩtwo amareehithĩrie wĩyathi. No ndageeka ũguo nĩ ũndũ wa mbeeca kana nĩ ũndũ wa kũhakwo na kĩndũ. Ũguo nĩguo niĩ MWATHANI Mwene Hinya Wothe ndoiga.”  Ningĩ MWATHANI aroiga atĩrĩ, “Ũtonga wa Misiri na wa Ethiopia ũgũtuĩka waku, Aseba, imũndũ iria ndaihu, igũtuĩka ngombo ciaku; irĩkũrũmĩrĩra cioheetwo na bĩngũ, irĩkũinamagĩrĩra ikiugaga atĩrĩ, ‘Nĩ ma Ngai arĩ hamwe nawe. We no we Ngai, na gũtirĩ ũngĩ thengia we. Ngai wa Isiraeli, nĩ Ngai ũhonokagia andũ aake, ningĩ nĩ Ngai wĩhithĩĩte. Arĩa oothe mathondekaga mĩhianano nĩgũconoka marĩconakaga o na manyararagwo. No rĩĩrĩ, Isiraeli ahonokagio nĩ MWATHANI, ũhonokio wake nĩ wa tene na tene na ndagaaconorithio rĩ kana rĩ!’ ”  MWATHANI ũrĩa wombire igũrũ, no we wiki Ngai gũtirĩ ũngĩ, na no we wombire na agĩthondeka thĩ, aamĩũmbire akĩmĩtua nũmu na ya gũtũũra, ndamĩũmbire ĩrĩ kĩĩgĩĩgĩ o ũguo aamĩũmbire ĩrĩ kũndũ gwa gũtũũrwo nĩ andũ. MWATHANI ũcio nĩ we ũroiga, “Nĩ niĩ MWATHANI, na gũtirĩ Ngai ũngĩ. Niĩ ndiarĩĩtie na hitho kana ngahithĩrĩra itaanya rĩakwa. Ndierire andũ a Isiraeli, manjaragie kĩĩgĩĩgĩinĩ. Niĩ MWATHANI njaragia ũhoro ũrĩa wa ma, na ngamenyithania maũndũ ma kĩhooto.” MWATHANI wa thĩ na mĩhianano ya Babiloni MWATHANI aroiga atĩrĩ, “Cookanĩrĩraai inyuĩ andũ a ndũũrĩrĩ, o inyuĩ mũtigarĩĩte ũthamaki waharagana, mũũke mũciirithio! Andũ arĩa mathiaga makuuĩĩte ngai cia gwacũhio na mahooyaga ngai itangĩhota kũmahonokia, matirĩ ũndũ mooĩ o na haniini. Ũkaai mũreehe ciira wanyu igootiinĩ, arĩa maraciirithio nĩmacookanie ndundu. Nũũ wagwetire ũhoro ũyũ o tene na akĩũmenyithania ũtanakinya? Githĩ ti niĩ MWATHANI, Ngai ũrĩa ũhonokagia andũ aake? Thengia niĩ gũtirĩ Ngai ũngĩ.  “Njookereraai na nĩmũkũhonokio inyuĩ andũ oothe a thĩ, nĩ gũkorwo niĩ no niĩ Ngai na gũtirĩ ũngĩ thengia niĩ.  Ndĩrehĩta ngĩĩgwetaga niĩ mwene. Ũndũ ũrĩa njugĩĩte na kanua gaakwa nĩ ũhoro wa ma na ndirĩ hingo ngericũkwo. Andũ oothe marĩnduragĩria ndu na mehĩtage kũndungatagĩra.”  Mariugaga atĩrĩ, “Kĩhooto na hinya cionekaga o harĩ niĩ MWATHANI. Arĩa mathũire nĩgũconorwo magaconorwo. Niĩ MWATHANI nĩngaahonokia njiarwa ciothe cia Isiraeli, nacio nĩigaakena.