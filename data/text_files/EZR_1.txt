 Cairasi gwathana Ayahudi mainũke (Maũ .-)  Na rĩĩrĩ, mwaka wa mbere rĩrĩa Cairasi aarĩ mũthamaki wa Perisia, MWATHANI agĩtũma ũhoro wake ũrĩa aarĩĩtie na kanua ka mũnabii Jeremia ũhinge. Agĩgĩtũma Cairasi arute watho awandĩkĩire bũrũri wothe ũrĩa aathamakaga ũthoomerwo andũ oothe ta ũũ:  “Atĩrĩĩrĩ, ũyũ nĩguo watho ũrĩa Cairasi mũthamaki wa Perisia aathanĩĩte. MWATHANI, o we Ngai wa igũrũ, nĩanduĩte mũthamaki wa gũthamaka gũũkũ guothe, na akaahe wĩra wa kũmwakĩra Hekaarũ, kũu Jerusalemu bũrũriinĩ wa Juda. Tondũ ũcio, MWATHANI Ngai aroikara na inyuĩ inyuothe arĩa mũrĩ aake. Umagaraai mũthiĩ Jerusalemu mũgaake Hekaarũ ya MWATHANI Ngai wa Isiraeli rĩngĩ, o Ngai ũcio ũthaathayagio kũu Jerusalemu. Na rĩĩrĩ, mũndũ o wothe wa Ayahudi acio maatahĩĩtwo angĩkeenda ũteithio, nĩagĩrĩirwo nĩgũteithio nĩ andũ a kũu atũũraga. Maagĩrĩirwo nĩkũmũhe betha, thahabu, na indo ingĩ o na mahiũ, nyamũ cia gũkuua mĩrigo o na indo iria angĩruta Hekaarũinĩ ya Ngai o kũu Jerusalemu.” Hĩndĩ ĩyo anene a nyũmba cia mĩhĩrĩga ya Juda na Benjamini, athĩnjĩri Ngai, Alawii, o na andũ arĩa angĩ oothe MWATHANI arahũrĩĩte ngoro ciao makĩĩhaarĩria gũthiĩ Jerusalemu magaake Hekaarũ ya MWATHANI rĩngĩ. Nao andũ oothe arĩa matũũranĩĩtie nao, makĩmateithĩrĩria na indo cia betha, thahabu, indo ingĩ, mahiũ, indo cia goro, o hamwe na iheeo nĩ ũndũ wa Hekaarũ. Ningĩ mũthamaki Cairasi, akĩmacookeria mbakũri na ikombe iria mũthamaki Nebukadinezaru arutĩĩte Hekaarũinĩ ya Jerusalemu agathiĩ akaiga hekaarũinĩ ya ngai ciake. Mũthamaki agĩcinengera Mithiredathu, ũrĩa warĩ mũigi wa kĩgĩĩna kĩa mũthamaki. Thuutha wa gũciandĩka wega ibukuinĩ, Mithiredathu agĩcinengera Sheshibazaru ũrĩa warĩ barũũthi wa bũrũri wa Juda. -Nacio indo icio ciaiganaga ta ũũ: Mbakũri icio ciothe cia thahabu na cia betha ciarĩ ngiri ithaano na magana mana (.) o hamwe na indo cia mĩthemba ĩngĩ. Nacio ciothe-rĩ, nĩcio Sheshibazaru aambatire nacio hĩndĩ ĩrĩa moimire Babiloni magĩcooka Jerusalemu e hamwe na andũ arĩa maatahĩĩtwo.