 Mwendi gũtaarwo nĩ mwenda ũmenyo ĩndĩ mũthũũri gũkaanio ũcio nĩ kĩrimũ. Mũndũ mwega nĩatũũgagĩrio nĩ MWATHANI, ĩndĩ mũndũ wa mĩtugo mĩũru nĩamũherithagia. Mũndũ ndangĩgaacĩra na maũndũ ma waganu, no mũndũ angĩĩhanda maũndũinĩ ma ũthingu ndangĩenyenyeka. Mũtumia ngatha nĩ thũmbĩ ya mũthuuriwe, ĩndĩ mũtumia ũrĩa ũconorithagia mũthuuriwe nĩ ta woru wĩ mahĩndĩinĩ. Mathugunda ma mũndũ mũthingu nĩ ma kĩhooto, no mataaro ma mũndũ mwaganu nĩ mahotomu. Mĩario ya arĩa aaganu no ya ũũragani mũtheri, ĩndĩ mĩario ya arĩa arũngĩrĩru nĩĩmateithũraga. Arĩa aaganu nĩkũng'aũranio mang'aũranagio magathira, no arĩa athingu megũtũũra mehandĩĩte. Mũndũ agaathagĩrĩrio nĩ ũndũ wa ũũgĩ wake, no ũrĩa ũtarĩ mũũgĩ nĩkũnyararwo anyararagwo. Kaba mũndũ wonagwo ta atarĩ kĩene na nĩeyonagĩra gĩa kũrĩa, gũkĩra mũndũ wĩ igweta, no ndangĩonera gĩa kũrĩa. Mũndũ mũthingu nĩamenyagĩrĩra mahiũ maake, ĩndĩ ũrĩa mwaganu no wĩĩ mũtheri oonagia mahiũ maake. Mũrĩmi wĩ kĩyo ndaagaga gĩa kũrĩa ĩndĩ ũrĩa ũtũũraga mbũrũũrũ no kwara araga rũhĩ. Andũ arĩa aaganu maakenagĩra o maũndũ ma waganu wao, ĩndĩ arĩa athingu mehandaga wega.#. Mũhari ũyũ ti mũtaũku wega maandĩkoinĩ ma Kĩhibirania. Mũndũ ũrĩa mwaganu agwatagio nĩ mĩario ya kanua gaake, ĩndĩ ũrĩa mũthingu nĩgwĩthara etharaga thĩĩnainĩ Mĩario ya mũndũ mwega ĩtũmaga aikare egangarĩĩte, na mũndũ arĩhagwo mũcaara kũringana na wĩra wake. Kĩrimũ-rĩ, kĩyonaga gĩ kĩũgĩ mũno, no mũndũ mũũgĩ nĩathikagĩrĩria ũtaaro. Mang'ũrĩka ma kĩrimũ moimbũkaga na ihenya, ĩndĩ mũndũ mũũgĩ arumwo nĩkũmeria ameragia ũhoro ũcio. Mũndũ waragia ũhoro wa ma ũira wake ũkoragwo wĩ wa ma, ĩndĩ mũndũ wa maheeni arutaga ũira wa maheeni. Ciugo itarĩ mbaarĩrĩre wega itiihagia o ta rũhiũ, no ciugo cia ũũgĩ nĩkũhooreria ihooragĩria. Ũhoro wa ma ũtũũraga tene na tene, ĩndĩ maheeni no ma ihinda iniini. Maheeni marĩ ngoroinĩ cia arĩa mathugundaga ũũru, ĩndĩ ngoroinĩ cia arĩa mathugundaga maũndũ ma wega, no gĩkeno. Hatirĩ ũndũ mũũru ũkoraga andũ arĩa athingu, no arĩa aaganu matũũraga maiyũrĩrĩirwo nĩ ũũru. Maheeni nĩ kĩndũ kĩ magigi harĩ MWATHANI, no arĩa eeki maũndũ ma ma, MWATHANI nĩgũkena amakenagĩra. Mũndũ mũũgĩ nĩahithagĩrĩra ũũgĩ wake, ĩndĩ ngoro cia irimũ cianagĩrĩra ũrimũ wacio. Mũndũ wĩ kĩyo nĩatuĩkaga mũthamaki, no gũtuĩka kĩgũũta gũtũmaga mũndũ atũũre e ngombo. Kĩeha gĩikaragia ngoro ĩrĩ nditũ, ĩndĩ kwarĩrio wega gũtũmaga mũndũ akene. Mũndũ ũrĩa mũthingu nĩ kĩonereria kĩega harĩ andũ arĩa angĩ, no mĩthiĩre ya ũrĩa mwaganu nĩkũhĩtithia ĩmahĩtithagia. Kĩgũũta gĩtingĩinũkĩria nyama ya iguĩma, ĩndĩ mũndũ wĩ kĩyo ũtonga wake nĩ wa bata. Ũthingu ũtũmaga mũndũ atũũre muoyo, ĩndĩ waganu werekagĩria mũndũ o gĩkuũinĩ.