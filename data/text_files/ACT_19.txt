 Paũlũ e Efeso Na rĩĩrĩ, hĩndĩ ĩrĩa Apolo aarĩ Korinitho, Paũlũ naake agĩtuĩkanĩria mwena wa rũgongo agĩkinya Efeso. Naake agĩkora arutwo amwe kũu, akĩmooria atĩrĩ, “Nĩmwamũkĩrire Roho Mũtheru hĩndĩ ĩrĩa mwetĩkirie?” Nao makĩmũcookeria makĩmwĩra atĩrĩ, “Aaca, o na tũtirĩ twaigua atĩ nĩkũrĩ Roho Mũtheru.” Naake akĩmooria atĩrĩ, “Mwakĩbatithirio na ũbatithio ũrĩkũ?” Nao makĩmũcookeria makĩmwĩra atĩrĩ, “Twabatithirio na ũbatithio wa Johana.”  Naake Paũlũ akĩmeera atĩrĩ, “Ũbatithio wa Johana warĩ wa kuonania atĩ andũ nĩmerirĩĩte; eera andũ meetĩkie ũrĩa wokaga thuutha wake, naake nĩ we Jesũ.” Rĩrĩa maiguire ũguo, makĩbatithio thĩinĩ wa rĩĩtwa rĩa Mwathani Jesũ. Naake Paũlũ aamaigĩrĩra mooko, Roho Mũtheru akĩmaikũrũkĩra; makĩaria na thiomi na makĩratha moohoro. Nao oothe maarĩ ta andũ ikũmi na eerĩ. Na rĩĩrĩ, mĩeri ĩtatũ ĩrĩa yarũmĩrĩire Paũlũ nĩathiaga thunagogiinĩ akaheanaga ũhoro oomĩrĩirie, agateeretaga na andũ akĩgeria kũmaiguithia ũhoro wa Ũthamaki wa Ngai. Rĩrĩa andũ amwe moomirie ngoro makĩrega gwĩtĩkia, o na makĩaria ũũru igũrũ rĩa Njĩra ĩyo ya Mwathani mbere ya kĩũngano-rĩ, Paũlũ akĩmeeherera akĩoya andũ arĩa meetĩkĩĩtie agĩthiĩ nao. Naake nĩateeretaga na andũ o mũthenya#. O mũthenya: Maandĩko mamwe nĩmoongagĩrĩra “kuuma thaa ithaano cia rũũciinĩ nginya thaa ikũmi cia hwaĩinĩ.” nyũmbainĩ ya gũthoomithĩrio andũ ya Turano. Agĩgĩthiĩ na mbere ihinda rĩa mĩaka ĩĩrĩ, na kwoguo andũ oothe, Ayahudi o na andũ a Ndũũrĩrĩ arĩa maikaraga mwena wa Asia makĩigua ũhoro wa Mwathani. Aariũ a Sikeva Naake Ngai agĩkĩringa ciama itarĩ cionwo ahũthĩrĩĩte Paũlũ, ũguo atĩ itambaya na nguo iria aahũthagĩra ciatwarĩrwo arĩa maarĩ arũaru, mĩrimũ ĩkamathengera na ngoma ĩkamoima. Na rĩĩrĩ, Ayahudi amwe arĩa moorũũraga makĩingataga ngoma o nao makĩgeria kũhũthĩra rĩĩtwa rĩa Mwathani Jesũ kũingata ngoma kuuma kũrĩ arĩa maarĩ nacio magĩciĩraga atĩrĩ, “Ndagwatha na rĩĩtwa rĩa Jesũ ũrĩa Paũlũ ahunjagia ũhoro wake.” O nao aariũ mũgwanja a Mũyahudi wetagwo Sikeva warĩ Mũthĩnjĩri Ngai Mũnene nĩmeekaga o ũguo. No rĩĩrĩ, ngoma ĩkĩmacookeria atĩrĩ, “Jesũ nĩndĩmũũĩ, o na ũhoro wa Paũlũ nĩndĩũũĩ, no inyuĩ mũkĩrĩ a?” Naake mũndũ ũcio warĩ na ngoma ĩyo akĩmarũũgĩrĩra arĩ na ũũru mũingĩ akĩmahoota oothe. Nao aariũ acio mũgwanja a Sikeva makĩũra, makiuma nyũmba kwa mũndũ ũcio matiihangĩĩtio na me njaga. Nao Ayahudi oothe o na andũ a Ndũũrĩrĩ arĩa maikaraga kũu Efeso magĩkĩigua ũrĩa gwekĩkĩĩte, oothe makĩiyũrwo nĩ guoya, narĩo rĩĩtwa rĩa Mwathani Jesũ rĩgĩtũũgĩrio mũno. Aingĩ a arĩa meetĩkĩĩtie o nao magĩũka makiumbũra matekũhitha maũndũ marĩa meekĩĩte. O nakĩo gĩkundi kĩa andũ arĩa maarutaga wĩra wa kũragũra magĩcookanĩrĩria mabuku maao makĩmacina andũ oothe makĩonaga. Nao maatara mbeeca iria mabuku macio mangioimire mũigana wacio warĩ ngiri mĩrongo ĩtaano (,) cia betha. Nĩ ũndũ ũcio ũhoro wa Mwathani ũgĩthiĩ ũgĩkũraga na ũkĩgĩaga na hinya. Ngũĩ itũũrainĩ rĩa Efeso Na rĩĩrĩ, thuutha wa maũndũ macio Paũlũ agĩtua athiĩ Jerusalemu atuĩkanĩirie Makedonia na Akaia. Agĩkiuga atĩrĩ, “Ndarĩĩkia gũkinya kũu, no mũhaka ngoone Roma o nakuo.” Arĩĩkia gũtũma ateithĩrĩria aake eerĩ Makedonia, nĩ o Timotheo na Erasito, we mwene agĩikaranga Asia kwa ihinda. Ihinda o rĩu, gũkĩgĩa na ngũĩ nene Efeso nĩ ũndũ wa Njĩra ĩyo ya Mwathani. Nĩ gũkorwo mũndũ ũmwe warĩ mũturi wa indo cia betha wetagwo Demetirio, aarĩ na wĩra wa gũthondeka mĩhianano ya hekaarũ ya ngai ĩrĩa yetagwo Aritemi. Aathondekaga mĩhianano ĩyo na betha. Wĩra ũcio nĩwamwonagĩra we mwene hamwe na aruti a wĩra uumithio mũnene. Nĩ ũndũ ũcio Demetirio agĩĩta andũ acio, o na arĩa angĩ maarutaga wĩra o ta ũcio wake, akĩmeera atĩrĩ, “Athuuri aya, nĩmũũĩ atĩ ũtonga witũ uumaga wĩrainĩ ũyũ tũrutaga. Rĩu-rĩ, nĩmũreyonera na mũkeiguĩra ũrĩa mũndũ ũyũ ti Paũlũ areeka. Thĩinĩ wa Efeso o na Asia guothe nĩaiguithĩĩtie na akagarũra andũ aingĩ akiugaga atĩ ngai cithondekeetwo na mooko ma andũ ti ngai kũna. Hakĩrĩ na ũgwati atĩ wĩra ũyũ witũ rĩu nĩũgũcamba. Na to wĩra ũyũ wiki ũgũcamba, o nayo hekaarũ ya Aritemi, ngai ĩrĩa nene nĩkwaga kĩene na riiri wayo wothe ũthũũkio. Na rĩĩrĩ, Aritemi nĩ we ũtũire athaathayagio nĩ andũ oothe a Asia o na thĩ yothe!” Rĩrĩa andũ acio maiguire ũguo, makĩng'ũrĩka mũno, makĩambĩrĩria kwanĩrĩra makiugaga atĩrĩ, “Aritemi wa andũ a Efeso nĩ mũnene!” Nĩ ũndũ ũcio itũũra rĩothe rĩkĩiyũra inegene. Nao andũ acio makĩnyiita Gaio na Arisitariko, andũ a Makedonia arĩa maatwaranaga na Paũlũ, magĩteng'era nao magĩtoonya nyũmba ya kuonanĩrio mathaako. Paũlũ nĩendaga gũtoonya mũingĩinĩ thĩinĩ, no andũ arĩa meetĩkĩĩtie makĩmũgirĩrĩria. O nao andũ amwe aathani a bũrũri wa Asia arĩa maarĩ araata aake nĩmaamũtũmanĩire, makĩmũthaitha ndakaae kũgeria gũtoonya nyũmbainĩ ĩyo ya mathaako. Ihindainĩ o rĩu mũcemanio wothe warĩ o inegene itheri: amwe maanagĩrĩra ũũ, nao angĩ ũũ, amu aingĩ aao o na matiamenyaga gĩtũmi kĩa mũcemanio ũcio. Nao andũ amwe magĩtua atĩ Alekisanda nĩ we watũmĩĩte maũndũ macio meekĩke, nĩ gũkorwo nĩewe warũũgamĩĩtio mbere ya andũ nĩ Ayahudi. Naake Alekisanda akĩheneria andũ na guoko atĩ makire akĩenda kwĩyarĩrĩria harĩ o. Rĩrĩa andũ maamenyire atĩ aarĩ Mũyahudi, oothe makĩanĩrĩra na mũgambo ũmwe ta ihinda rĩa mathaa meerĩ makiugaga atĩrĩ, “Aritemi wa andũ a Efeso nĩ mũnene!” Rĩrĩa karani wa itũũra aakiririe andũ acio akiuga atĩrĩ, “Andũ aya a Efeso! Mũndũ wothe nĩoĩ atĩ itũũra rĩa Efeso nĩrĩo rĩgitagĩra hekaarũ ya Aritemi ũrĩa mũnene, o na norĩo rĩgitagĩra ihiga rĩrĩa rĩtheru rĩagũire riumĩĩte matuinĩ. Kuona atĩ maũndũ maya gũtirĩ mũndũ ũngĩmakaana-rĩ, mũkĩagĩrĩirwo nĩkũhoorera na mũtigeeke ũndũ o na ũmwe na ihenya mũteciirĩĩtie. Amu nĩmũreeheete andũ aya haaha o na gwatuĩka matimenereirie hekaarũ kana makaaria ũũru igũrũ wa ngai iitũ. Angĩkorwo Demetirio na arĩa marutaga wĩra hamwe naake marĩ na ũndũ wa gũthitangĩra ũmwe wa andũ aya-rĩ, tũrĩ na atongoria na mĩthenya ĩrĩa yamũrĩĩtwo ya gũthitanganwo; reke mathitangane arĩ o. Hangĩkorwo harĩ ũndũ ũngĩ mũkwenda makĩria ya ũguo, ũcio nĩũrĩtuĩrwo mũcemanioinĩ ũrĩa tũcemanagia. Amu ũũmũũthĩ tũrĩ ũgwatiinĩ wa gũthitangĩrwo kũruta ngũĩ, nĩ ũndũ gũtirĩ gĩtũmi tũngĩheana gĩa kuonania kĩrĩa gĩtũmĩĩte kũgĩe na inegene rĩĩrĩ.” Arĩĩkia kuuga ũguo akĩniina mũcemanio.