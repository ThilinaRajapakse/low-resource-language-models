 Ihooya rĩa mũndũ mũrũaru#. Thaburi ĩno yandĩkirwo nĩ Daudi. Kũraathimwo-rĩ, nĩ mũndũ ũrĩa ũrũmbũyanagia na arĩa athĩĩni.#. Athĩĩni: Kana; arĩa matarĩ hinya. MWATHANI nĩarĩmũteithagia hĩndĩ ĩrĩa arĩ mathĩĩnainĩ. MWATHANI nĩarĩmũmenyagĩrĩra na amũtũũragie muoyo arĩmũikaragia na gĩkeno bũrũriinĩ na ndarĩmũrekagĩrĩria mookoinĩ ma thũ ciake. Hĩndĩ ĩrĩa akomeete gĩtandainĩ arĩ mũrũaru-rĩ, MWATHANI nĩarĩmũteithagia na amũcookagĩrie ũgima wake wa mwĩrĩ.  Na niĩ ngũkiuga atĩrĩ, “MWATHANI, nĩngwĩhĩirie; njiguĩra tha na ũhonie.” Thũ ciakwa ciaragia ũhoro wakwa irĩ na ũiru ikooria atĩrĩ, “Kaĩ agaagĩkua rĩ nĩ geetha rĩĩtwa rĩake rĩriganĩre?” Ũrĩa mũrĩ ũthũ na niĩ angĩũka kũndora, aheaga o ciugo cia kũngenia o rĩrĩa muorooto wake ũrĩ kũhũnga ndeto ciakwa njũru nĩguo acooke agacimemerekie kũndũ guothe arĩĩkia kuumagara. Arĩa oothe mathũire maheehanaga makĩaria ndeto ciakwa makĩhooyagĩra nyone ũũru.#. Makĩhooyagĩra nyone ũũru: Kana; makĩĩnjiiragĩria ũũru.  Moigaga atĩrĩ, “Nĩ mũrũaru mũno; ndangiuma hau akomeete arĩ muoyo.”  O na mũraata wakwa ũrĩa mũnene, ũrĩa ndĩrehokeete mũno, na tũrarĩanagĩra thaani ĩmwe naake, nĩandiganĩirie. No rĩĩrĩ, MWATHANI, njiguĩra tha ũhonie, nĩguo ndĩrĩhĩrie harĩ thũ ciakwa!  Weka ũguo nĩngũmenya atĩ nĩũkeneetio nĩ niĩ na atĩ thũ yakwa ndĩngĩrũũhia nĩ ũndũ nĩndĩmĩtooreetie. Nĩũkũndeithia, tondũ mĩthiĩre yakwa nĩ mĩega, na ũnjige harĩa ũrĩ nginya tene na tene.   Goocaai MWATHANI Ngai wa Isiraeli nginya tene na tene! Ameni! Ameni!