 Mbaara gatagatĩinĩ ka Nebukadinezaru na Arifakishadi Kwarĩ mwakainĩ wa ikũmi na ĩĩrĩ wa wathani wa Nebukadinezaru ũrĩa wathaga Asiria arĩ itũũrainĩ inene rĩa Nineve. Hĩndĩ ĩyo naake Arifakishadi nĩ we wathaga Amede arĩ itũũrainĩ inene rĩa Ekibatana. Arifakishadi nĩathiũrũrũkĩirie itũũra rĩu na rũthingo rwa mahiga macũhie rwa ũraihu wa na igũrũ wa mita mĩrongo ĩtatũ na ũtungu wa mita mĩrongo ĩĩrĩ na igĩrĩ; o ihiga rĩakoragwo na ũtungu wa cenitimita igana na mĩrongo ĩtatũ, na gũtambũrũka cenitimita magana meerĩ ma mĩrongo ĩtandatũ. Ningĩ ihingoinĩ cia itũũra agĩaka mũnaara ũrĩ na ũraihu wa na igũrũ wa mita mĩrongo ĩna na inya, na mũthingi ũrĩ na ũtungu wa mita mĩrongo ĩĩrĩ na ithathatũ. O kĩhingo gĩakoragwo na ũraihu wa na igũrũ wa mita mĩrongo ĩtatũ na wariĩ wa mita ikũmi na inyaanya nĩ geetha mbũtũ ciake ikahotaga kuumagara ciĩbangĩĩte, nacio thigari cia magũrũ ikahotaga gũthoitha itarĩ na mũhĩnga. Na rĩĩrĩ, matukũinĩ macio nĩrĩo mũthamaki Nebukadinezaru ookĩrire kũrũa na mũthamaki Arifakishadi kĩandainĩ kĩrĩa kĩnene kĩ rũteereinĩ rwa Ragae. Naake mũthamaki Arifakishadi akĩnyiitwo mbaru nĩ andũ oothe arĩa maatũũraga irĩmainĩ na arĩa maatũũraga ndeereinĩ cia rũũĩ rwa Tigiri, na rwa Farati, na rwa Hidasipe, o hamwe na arĩa oothe maatũũraga kĩandainĩ kũrĩa gwathagwo nĩ mũthamaki Arioku wa Elamu. Kwoguo mabũrũri maingĩ nĩmoonganire gũthiĩ mbaarainĩ ĩyo ya andũ a Chelodi. Na rĩĩrĩ, Nebukadinezaru, mũthamaki wa Asiria, agĩtũma ndũmĩrĩri kũrĩ andũ oothe arĩa maatũũraga bũrũri wa Perisia na kũrĩ andũ arĩa maatũũraga mwena wa ithũĩro oothe, na kũrĩ arĩa maatũũraga mabũrũriinĩ ma Kilikia, Damasiki, Lebanoni, na Anitilebanoni, na kũrĩ arĩa oothe maatũũraga ndeereinĩ cia iria, na kũrĩ andũ oothe a Karimeli, Gileadi, Galili ya rũgongo na gĩtuambainĩ kĩrĩa kĩnene kĩa Hesidoroni. Ndũmĩrĩri ĩyo ĩgĩgĩtũmwo o na kũrĩ andũ arĩa maatũũraga bũrũri wa Samaria, na matũũra marĩa maahakaine nao, na kũrĩ arĩa maatũũraga mũrĩmo ũrĩa ũngĩ wa rũũĩ rwa Jorodani o na nginya Jerusalemu, Bethania, Chelusi, Kadeshi, na rũũĩinĩ rwa Misiri, o na kũrĩ arĩa maatũũraga matũũrainĩ ma Tahipanihesi, na Ramesese, na rũgongo rwothe rwa Gosheni, o nginya mũrĩmo ũũrĩa ũngĩ wa Tanisi na Memufisi, o na kũrĩ atũũri oothe a bũrũri wa Misiri o nginya mĩhakainĩ ya Ethiopia. No rĩĩrĩ, atũũri a mabũrũri macio moothe makĩira ndũmĩrĩri ĩyo ya Nebukadinezaru mũthamaki wa Asiria, na matiigana kũnyiitanĩra naake mbaarainĩ ĩyo. Matiamwĩtigagĩra nĩ amu maithoinĩ maao oonekaga ta aarĩ o wiki. Kwoguo makĩhũndũra arekio aake o ũguo maconokeete. Ũhoro ũcio nĩwaraakaririe Nebukadinezaru mũno o nginya akĩĩhĩta na gĩtĩ gĩake kĩa ũnene na ũthamaki wake atĩ nĩekũũraga andũ oothe a mabũrũri ma Kilikia, Damasiki, Siria, Moabi, Aamoni, Juda, na Misiri, oothe kuuma iriainĩ rĩa Mediteraneani nginya gĩcongocoinĩ kĩa iria rĩa Perisia. Atĩrĩĩrĩ, mwakainĩ wa ikũmi na mũgwanja wa wathani wake, mũthamaki Nebukadinezaru agĩtongoria mbũtũ yake akahũũrane na mũthamaki Arifakishadi. Nĩagĩtooririe Arifakishadi mbaarainĩ ĩyo na akĩharagania mbũtũ ciake ciothe, na thigari cia mbarathi o na iria ciarĩ na ngaari cia mbarathi. Ningĩ agĩcooka agĩtaha matũũra moothe ma bũrũri wa Media, agĩcooka akĩerekera itũũrainĩ rĩa Ekibatana. Akĩnyiita mĩnaara ya itũũra rĩu na agĩtaha ndũũnyũ ciarĩo, na ũthaka wa itũũra rĩu akĩũtua kĩndũ hatarĩ. Thuutha ũcio akĩnyiitĩra Arifakishadi irĩmainĩ cia Ragae, akĩmũtheecanga na matimũ agĩkĩmũniina biũ. Nebukadinezaru na mbũtũ yake yothe magĩcooka Nineve o hamwe na indo ciothe iria maatahĩĩte mbaarainĩ. Kũu magĩkĩhuurũka na makĩgĩa na ndĩa handũ ha mĩeri ĩna.