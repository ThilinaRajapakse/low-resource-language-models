 Jesũ kũgerio (Mat .-; Mar .-) Naake Jesũ akiuma kũu rũũĩinĩ rwa Jorodani aiyũrĩĩtwo nĩ Roho Mũtheru. Naake Roho ũcio akĩmũtongoria akĩmũtwara werũinĩ, kũrĩa aageririo nĩ Mũcuukani matukũ mĩrongo ĩna. Na rĩĩrĩ, ndarĩ kĩndũ aarĩaga matukũ macio moothe; kwoguo matukũ macio magĩthira aarĩ mũhũũtu. Naake Mũcuukani akĩmwĩra atĩrĩ, “Angĩkorwo nĩ we Mũrũ wa Ngai-rĩ, atha ihiga rĩĩrĩ rĩtuĩke irio.”  Naake Jesũ akĩmĩcookeria atĩrĩ, “Maandĩko moigĩĩte atĩrĩ, ‘To irio ciiki ingĩtũũria mũndũ muoyo!’ ” Ningĩ Mũcuukani agĩtwara Jesũ handũ igũrũ, na kwa ihinda iniini mũno akĩmuonia moothamaki moothe ma thĩ, akĩmwĩra atĩrĩ, “Nĩngũkũhe wathani na riiri wa moothamaki maya moothe, amu nĩnengereetwo moothe na no ndĩmahe mũndũ o wothe ingĩenda. Nĩ ũndũ ũcio-rĩ, ũngĩthaathaiya, moothe megũtuĩka maaku.”  Naake Jesũ akĩmĩcookeria atĩrĩ, “Maandĩko moigĩĩte atĩrĩ, ‘Thaathayagia Mwathani Ngai waku na ũmũtungatagĩre o we wiki!’ ” Ningĩ Mũcuukani agĩcooka akĩmũtwara Jerusalemu, akĩmũhaicia gathũrũmũndũinĩ ka Hekaarũ akĩmwĩra atĩrĩ, “Angĩkorwo nĩ we Mũrũ wa Ngai-rĩ, wĩgũithie thĩ kuuma haaha,  nĩ ũndũ Maandĩko moigĩĩte atĩrĩ, ‘Ngai nĩagaatha araika aake makũgitĩre.’  O na ningĩ nĩmoigĩĩte atĩrĩ, ‘Nĩmagaakwanĩrĩria na mooko maao nĩ geetha ndũkaagũthwo kũgũrũ nĩ ihiga.’ ”  No Jesũ akĩmũcookeria atĩrĩ, “O Maandĩko macio nĩmoigĩĩte atĩrĩ, ‘Ndũkaanagerie Mwathani Ngai waku.’ ” Na rĩĩrĩ, rĩrĩa Mũcuukani arĩĩkirie kũgeria Jesũ na njĩra ciothe, agitigana naake kwa ihinda. Jesũ kwambĩrĩria wĩra wake Galili (Mat .-; Mar .-) Naake Jesũ agĩcooka bũrũriinĩ wa Galili, e na hinya wa Roho Mũtheru. Nayo ngumo yake ĩkĩiyũra bũrũri ũcio wothe. Naake akĩrutana thunagogiinĩ, nao andũ oothe makĩmũkumia. Jesũ kũregwo Nazarethi (Mat .-; Mar .-) Na rĩĩrĩ, Jesũ nĩathiire Nazarethi kũrĩa aarereirwo, na mũthenya wa Thabatũ agĩthiĩ thunagogi, o ta ũrĩa aamenyereete gwĩka. Naake agĩkĩrũũgama na igũrũ gũthooma Maandĩko. Akĩnengerwo ibuku rĩa mũnabii Isaia, akĩhingũra harĩa handĩkĩĩtwo atĩrĩ,  “Roho wa Mwathani arĩ hamwe na niĩ, nĩ ũndũ nĩathuurĩĩte ndeehe Ũhoro ũrĩa Mwega kũrĩ andũ arĩa athĩĩni, Nĩandũmĩĩte thiĩ ngahunjĩrie arĩa mooheetwo atĩ nĩmarekererio, na ngahunjie ũhoro wa atumuumu gũcooka kuona, na ngoohorithie arĩa mahinyĩrĩirio. Ningĩ nĩandũmĩĩte ngaanĩrĩre atĩ ihinda nĩikinyu rĩa Mwathani kũhonokia andũ aake.” Jesũ agĩcooka akĩhinga ibuku, akĩrĩnengera ndungata, agĩikara thĩ. Nao andũ oothe arĩa maarĩ kũu thunagogiinĩ makĩmũrora, naake akĩmeera atĩrĩ, “Maandĩko macio ũũmũũthĩ ũyũ nĩmahinga, o ta ũguo mwaigua magĩthoomwo.” Na rĩĩrĩ, andũ oothe nĩmaamũganire na makĩgegio nĩ mĩario mĩega iria aaragia. Nao magĩkĩũrania atĩrĩ, “Githĩ ũyũ ti mũrũ wa Josefu?” Naake Jesũ akĩmeera atĩrĩ, “Nĩnjũũĩ na ma nĩmũkũngwetera thimo ĩrĩa yugaga atĩrĩ, ‘Ndagĩtaarĩ, amba wĩthondeke wee mwene.’ O na nĩnjũũĩ nĩmũkũnjĩĩra njĩke gũũkũ itũũrainĩ riitũ maũndũ marĩa mwaiguire atĩ nĩndeekire itũũrainĩ rĩa Kaperinaumu.  Ngũmwĩra atĩrĩ na ma, ‘Mũnabii ndaamũkagĩrwo kwao.’ ”  Ningĩ akĩmeera atĩrĩ, “Nĩ ũhoro wa ma atĩ hĩndĩ ya Elija bũrũri wa Isiraeli warĩ na atumia aingĩ a ndigwa, hĩndĩ ĩrĩa gwaikarire mĩaka ĩtatũ na nuthu gũtarĩ kwoira. Hĩndĩ ĩyo nĩkwagĩire na ng'aragu nene mũno bũrũriinĩ wothe.  O na gwatuĩka ũguo, Elija ndatũmirwo kũrĩ mũndũ ũngĩ tiga kũrĩ o mũtumia ũmwe wa ndigwa waikaraga itũũrainĩ rĩa Zarefathu bũrũriinĩ wa Sidoni.  Ningĩ, thĩinĩ wa bũrũri wa Isiraeli kwarĩ na andũ aingĩ maarũarĩĩte mũrimũ mũũru wa ngoothi hĩndĩ ya mũnabii ũrĩa wetagwo Elisha; no rĩĩrĩ, gũtirĩ o na ũmwe wahonirio tiga o Naamani ũrĩa warĩ Mũsiria.” Na rĩĩrĩ, hĩndĩ ĩrĩa andũ arĩa maarĩ thunagogiinĩ maiguire ũguo, makĩraakara mũno. Magĩgĩũkĩra, makĩmũkururia kuuma kũu itũũrainĩ, makĩmũtwara kĩrĩma igũrũ kĩrĩa itũũra rĩu rĩao rĩakĩĩtwo makĩenda kũmũikia na kũu kĩharũrũkainĩ. No Jesũ akĩgerera gatagatĩinĩ kaao agĩĩthiĩra. Mũndũ warĩ na ngoma (Mar .-) Naake Jesũ agĩcooka agĩthiĩ Kaperinaumu, itũũra rĩarĩ bũrũriinĩ wa Galili, akĩrutana kuo mũthenya wa Thabatũ.  Andũ oothe nĩmaagegire nĩ ũndũ wa ũrĩa aarutanaga, nĩ ũndũ mũrutanĩre wake warĩ na ũhoti. Na rĩĩrĩ, kũu thunagogiinĩ nĩkwarĩ mũndũ warĩ na ngoma. Mũndũ ũcio agĩkaya akiuga atĩrĩ, “Aa! Jesũ wa Nazarethi, ũkwenda atĩa na ithuĩ? Ũũkĩĩte gũtũniina? Nĩnjũũĩ wee wĩ ũ: wĩ mũrekio mũtheru wa Ngai!” No rĩĩrĩ, Jesũ agĩatha ngoma ĩyo akĩmĩĩra atĩrĩ, “Kira na uume thĩinĩ wake!” Nayo ngoma ĩyo ĩgĩtungumania mũndũ ũcio hau thĩ mbere yao, ĩgĩcooka ĩkiuma na ndĩmũgere ngero. Nao andũ oothe makĩgega makĩũrania atĩrĩ, “Kaĩ ciugo icio ihaana atĩa? Mũndũ ũyũ, arĩ na ũhoti na hinya; araatha ngoma agaciĩra itige mũndũ na ikamũtiga.” Nayo ngumo ya Jesũ ĩgĩkĩhunja matũũrainĩ moothe marĩa maarĩ hakuhĩ. Jesũ kũhonia andũ aingĩ (Mat .-; Mar .-) Naake Jesũ akiuma kũu thunagogiinĩ, agĩthiĩ mũciĩ gwa Simoni. Na rĩĩrĩ, nyina wa mũtumia wa Simoni aarĩ mũrũaru mũrimũ wa kũhiũha mwĩrĩ, nao magĩkĩĩra Jesũ ũhoro wake. Naake Jesũ agĩthiĩ akĩrũũgama hakuhĩ naake, agĩatha mũrimũ ũcio uume thĩinĩ wake, naguo ũkiuma. Na rĩĩrĩ, ihinda o rĩu mũtumia ũcio agĩũkĩra akĩambĩrĩria kũmatungata. Rĩrĩa riũa rĩathũaga, andũ oothe arĩa maarĩ na andũ maarũarĩĩte mĩrimũ mwanya mwanya makĩmareehe kũrĩ Jesũ, naake akĩmaigĩrĩra mooko, akĩmahonia. O nacio ngoma nĩcioimire thĩinĩ wa andũ aingĩ ikĩanagĩrĩra ikoiga atĩrĩ, “Wee ũrĩ Mũrũ wa Ngai!” No rĩĩrĩ, Jesũ agĩatha ngoma icio na ndaigana gũciĩtĩkĩria ciarie, tondũ nĩcioĩ atĩ we aarĩ Mesia. Jesũ kũhunjia thunagogiinĩ (Mar .-) Na rĩĩrĩ, kwarooka gũkĩa Jesũ akiuma kũu, agĩthiĩ handũ hataarĩ na andũ. Nao andũ makĩmũcaria, nginya makĩmuona, makĩgeria kũmũgirĩrĩria ndakoime kũu. No we akĩmeera atĩrĩ, “Nĩnjagĩrĩirwo nĩkũhunjia Ũhoro Ũrĩa Mwega wa Ũthamaki wa Ngai matũũrainĩ marĩa mangĩ o namo, nĩ ũndũ ũguo nĩguo Ngai aandũmire njũke njĩke.” Kwoguo agĩgĩthiĩ akĩhunjagia thunagogiinĩ cia bũrũri wothe wa Judea.#. Bũrũri wothe wa Judea: Maandĩko mamwe ma tene moigaga; “Galili.”