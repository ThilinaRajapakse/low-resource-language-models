 Aariũ na aarĩ a Ithe witũ, ũrĩa ingĩenda na ngoro yakwa yothe na ingĩhooya harĩ Ngai nĩ atĩ andũ aitũ mahonokio. Niĩ ndĩ mũira atĩ nĩmacaragia Ngai na kĩyo kĩnene mũno, no kĩyo kĩu kĩao gĩtirĩ na ũmenyo ũrĩa wa ma. Matiũĩ njĩra ĩrĩa Ngai ahũthagĩra nĩguo andũ maiguithanio naake; methondekagĩra njĩra yao o eene, makaaga kũhe gĩtĩĩo njĩra ĩrĩa Ngai ahũthagĩra kũiguithania na andũ. Amu Kristũ nĩehereetie ũhoro wa Watho, nĩ geetha mũndũ ũrĩa wothe wetĩkia akaiguithanio na Ngai. Ũhonokio nĩ wa andũ oothe  Musa aandĩkire atĩrĩ, mũndũ ũrĩa wĩkaga maũndũ magũtũma aiguithanio na Ngai arũmĩrĩire Watho, nĩagaatũũra muoyo nĩ ũndũ wamo.  Ũhoro wa kũiguithanio na Ngai na ũndũ wa gwĩtĩkia Musa oigire atĩrĩ, “Ndũkeyũrie na ngoro yaku nũũ ũkwambata igũrũ?” (Ũguo nĩkuuga aharũrũkie Kristũ gũũkũ thĩ). O na ningĩ ndũkeyũrie: “Nũũ ũgũikũrũka rungu rwa thĩ?” (Ũguo nĩkuuga, aambatie Kristũ kuuma kũrĩ akuũ). Maandĩko moigaga atĩa? Moigaga atĩ ũhoro wa Ngai ũrĩ o hakuhĩ nawe, ũrĩ o kanuainĩ gaaku o na ngoroinĩ yaku, ũguo nĩkuuga ũhoro wa wĩtĩkio ũrĩa tũhunjagia. Nĩ tondũ ũngiumbũra na kanua gaaku atĩ Jesũ nĩ Mwathani, na wĩtĩkie na ngoro yaku atĩ Ngai nĩamũriũkirie akiuma kũrĩ akuũ, no ũhonokio. Nĩ amu mũndũ eetĩkagia na ngoro yake agatuuo mũthingu, na akoimbũra na kanua akahonokio.  Maandĩko moigĩĩte atĩrĩ, “Ũrĩa wothe ũmwĩtĩkĩĩtie, ndagaaconorithio.” Nĩ gũkorwo gũtirĩ ũtiganu wa Mũyahudi na mũrũũrĩrĩ; Mwathani nĩ Mwathani wa andũ oothe, na nĩaraathimaga na njĩra nene andũ oothe arĩa mamũkayagĩra.  Amu nĩkwandĩkĩĩtwo atĩrĩ, “Ũrĩa wothe ũgaakaĩra rĩĩtwa rĩa Mwathani nĩakaahonokio.” No rĩĩrĩ, andũ mahota kũmũkaĩra atĩa angĩkorwo matimwĩtĩkĩĩtie? Mahota kũmwĩtĩkia atĩa mataiguĩte ũhoro wake? Mangĩũigua atĩa matahunjĩirio?  Andũ mangĩhunjia atĩa matarĩ atũme? O ta ũrĩa kwandĩkĩĩtwo atĩrĩ, “Magũrũ ma arĩa mahunjagia Ũhoro ũrĩa Mwega kaĩ nĩ maagĩrĩru-ĩ!”  No rĩĩrĩ, ti andũ oothe maathĩkĩire Ũhoro ũrĩa Mwega. Amu Isaia nĩoigire atĩrĩ, “Mwathani, nũũ wetĩkirie ũhoro ũrĩa aiguire kuuma kũrĩ ithuĩ?” Nĩ ũndũ ũcio wĩtĩkio uumanaga na kũigua ũhoro, naguo ũhoro ũiguagwo thuutha wa ũhoro wa Kristũ kũhunjio.  Ngũkĩũria atĩrĩ, matirĩ maigua ũhoro ũcio? Nĩ ma nĩmaũiguĩte, tondũ maandĩko mekuuga atĩrĩ: “Mĩgambo yao nĩyaiguirwo thĩ yothe; ciugo ciao ciakinyire ituri ciothe cia thĩ.”  Nĩngũũria o rĩngĩ atĩrĩ: Andũ a Isiraeli matiamenyire ũhoro ũcio? Musa oigire o mbere atĩrĩ: “Nĩ ngaatũma mũigue ũiru nĩ ũndũ wa rũũrĩrĩ hatarĩ; ngaatũma mũraakare nĩ ũndũ wa andũ akĩĩgu.”  O naake Isaia nĩoigire e na ũũmĩrĩru atĩrĩ: “Arĩa matanjaragia nĩ o manyonire; arĩa matanjũragĩrĩria nĩ o ndeyonithirie.”  No ha ũhoro wa andũ a Isiraeli ekuuga atĩrĩ, “Ndatindire mũthenya wothe ndambũrũkĩirie mooko maakwa andũ aremi na a ngarari.”