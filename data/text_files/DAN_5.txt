 Mũthenya ũmwe kĩhwaĩinĩ mũthamaki Belishazaru nĩahaarĩirie iruga inene nĩ ũndũ wa atongoria ngiri ĩmwe. Magĩũka makĩrĩanĩra na makĩnyuanĩra ndibei hamwe naake. Rĩrĩa maarĩaga na maanyuaga, Belishazaru agĩathana atĩ areeherwo ikombe na mbakũri cia thahabu na cia betha iria ithe Nebukadinezaru aarutĩĩte Hekaarũinĩ ya Jerusalemu. Aaciĩtirie nĩ geetha manyue nacio we mwene marĩ hamwe na atongoria aake, atumia aake na aka aake a kũigwo. Ikombe na mbakũri icio cia thahabu ciareehwo no kũnyua maambĩrĩirie kũnyua ndibei nacio, makĩgoocaga ngai iria ciathondekeetwo na thahabu, betha, icango, cuuma, mĩtĩ na mahiga. Ihinda o rĩu guoko kwa mũndũ gũkĩoneka gũkĩambĩrĩria kwandĩka rũthingoinĩ rwa nyũmba ya mũthamaki. Kwandĩkaga mwena ũrĩa mataawa maamũrĩkĩĩte wega mũno. Na rĩĩrĩ, mũthamaki nĩonire guoko kũu gũkĩandĩka. Mũthamaki agĩgĩthitia gĩthiithi na agĩtuĩka nda ũguo atĩ maru maake makĩambĩrĩria kũinaina. Akĩgũũthũka na hinya agĩathana atĩ ago, aragũri, na oogĩ a njata mareehwo. Rĩrĩa mookire-rĩ, akĩmeera atĩrĩ, “Ũrĩa ũkũhota gũthooma maandĩko maya na anjĩĩre ũrĩa maroiga-rĩ, nĩekũhumbwo nguo nduune cia ũthamaki, eekĩrwo kĩrengeeri gĩa thahabu ngingo gĩa kuonania gĩtĩĩo gĩake, na nĩ nĩwe ũgũtuĩka wa gatatũ ũthamakiinĩ wakwa.” Andũ arĩa oothe maataaraga mũthamaki nĩmeyũmĩrĩirie, no gũtirĩ o na ũmwe wahotire gũthooma o na kana kwĩra mũthamaki ũrĩa maandĩko macio moigaga. Gĩthĩĩnainĩ kĩu mũthamaki Belishazaru agĩtuka gĩthiithi mũno o nginya atongoria aake makĩrigwo nĩ wa gwĩka. Nyina wa mũthamaki Belishazaru nĩaiguire inegene rĩa mũthamaki na atongoria aake, agĩtoonya nyũmba ĩyo maarĩagĩra. Akiuga atĩrĩ, “Mũthamaki witũ, ũrotũũra tene na tene! Tiga gũtangĩka ngoro mũno o na gũtuka gĩthiithi ũguo. Ũthamakiinĩ ũyũ waku-rĩ, nĩkũrĩ mũndũ ũkoragwo na roho wa ngai iria theru. Rĩrĩa thooguo aarĩ mũthamaki-rĩ, mũndũ ũcio nĩonanirie ũmenyi, na ũtaũku o na ũũgĩ o ta aarĩ na ũũgĩ wa ngai. Naake thooguo, mũthamaki Nebukadinezaru, nĩamũtuire mũnene wa ooni maũndũ, ago, aragũri, o na oogĩ a njata. Mũndũ ũcio akoragwo na hinya wa mwanya na ningĩ nĩ mũũgĩ na mwara mũno harĩ gũtaũra irooto, kũrugũra thimo, o na kũhithũra maũndũ marĩa mahithe. Kwoguo tũmanĩra mũndũ ũcio ũgwĩtwo Danieli ũrĩa thooguo aaheire rĩĩtwa rĩngĩ akĩmwĩta Beliteshazaru. Mũndũ ũcio nĩegũkwĩra maũndũ maya moigĩĩte atĩa.” Danieli gũtaarĩria maandĩko Danieli nĩareehirwo o na ihenya mbere ya mũthamaki. Naake mũthamaki akĩmũũria atĩrĩ, “Wee nĩ we Danieli, ũmwe wa andũ arĩa mũthamaki ti baaba aatahire kuuma bũrũri wa Juda? Nĩnjiguĩte atĩ roho wa ngai iria theru ũtũũraga thĩinĩ waku, na atĩ nĩũrĩ na wara mũingĩ o hamwe na gũtaũkĩrwo nĩ maũndũ na ũũgĩ. Andũ arĩa maandaaraga na ooni maũndũ, nĩmareehirwo mathoome maandĩko maya na manjĩĩre ũrĩa maroiga, no matinahota kũnjĩĩra ũrĩa maandĩko maroiga. Rĩu nĩnjiguĩte atĩ nĩũhotaga kũmenya ũhoro ũrĩa mũhithe o na gũtaũra maũndũ marĩa mahithe. Ũngĩkĩhota gũthooma maandĩko maya na ũnjĩĩre ũrĩa maroiga, nĩũgwĩkĩrwo nguo nduune cia ũnene, wĩkĩrwo kĩrengeeri gĩa thahabu ngingo gĩa kuonania gĩtĩĩo gĩaku, na ũtuĩke wa gatatũ ũthamakiinĩ wakwa.” Naake Danieli agĩcookia atĩrĩ, “Ikara na iheeo icio ciaku wee mwene kana ũcihe mũndũ ũngĩ. No nĩngũgũthoomera wee mũthamaki, kĩrĩa kĩandĩkĩĩtwo na ngwĩre ũrĩa kiugĩĩte. “Ngai Ũrĩa Ũrĩ Igũrũ Mũno nĩatuire thooguo Nebukadinezaru mũthamaki mũkaru mũno, akĩmũhe riiri, na akĩmũtũũgĩria mũno. Thooguo aarĩ mũnene ũguo atĩ, andũ a ndũũrĩrĩ, iruka, na thiomi ciothe nĩmaamwĩtigĩrĩĩte na makamũinamagĩrĩra. Angĩendire kũũraga mũndũ noguo eekaga. Angĩatuire kwaga kũũraga mũndũ, noguo eekaga. Aatũũgagĩria kana agaconora mũndũ ũrĩa o wothe angĩendire. No rĩĩrĩ, tondũ wa gwĩtĩĩa, kũũmia ngoro, na kwaga kũiguanĩra tha, nĩathengirio gĩtĩinĩ gĩake gĩa ũthamaki na akĩagithio handũ haake ha gĩtĩĩo. Nĩaingatirwo kuuma kũrĩ andũ na meciiria maake magĩtuĩka o ta ma nyamũ na aatũũranagia na ndigiri cia gĩthaka. Aarĩaga nyeki ta ng'ombe na agakomaga gĩthaka atarĩ na kĩndũ gĩa kwĩrigĩrĩria mbura. Mũicoinĩ nĩetĩkĩrire atĩ Ngai Ũrĩa Ũrĩ Igũrũ Mũno nĩ we ũtabaaragĩrĩra moothamaki moothe ma andũ na akamanenganĩra kũrĩ ũrĩa wothe angĩthuura. “Wee nawe, Belishazaru mũũrũwe, ndwĩnyiihagia o na gũtuĩka nĩũũĩ maũndũ macio moothe. Wee nĩwĩkire ũndũ mũũru mbere ya Mwathani wa Igũrũ wareehe ikombe na mbakũri iria ciarutĩĩtwo Hekaarũinĩ yake. Wee mwene mũrĩ na atongoria aaku o na atumia aaku na atumia arĩa angĩ ũigĩĩte nĩmũnyuire ndibei nacio na mwakĩgooca ngai iria ithondekeetwo na thahabu, betha, icango, cuuma, mĩtĩ, na mahiga. Ngai icio itingĩhota kuona kana kũigua o na kũmenya ũndũ o na ũrĩkũ. Ndũnatĩĩa Ngai ũrĩa ũtuaga kana nĩũgũikara muoyo kana nĩũgũkua, na no we ũrĩa ũnyiitagĩrĩra maũndũ moothe marĩa wĩkaga. Ũndũ ũcio nĩguo ũtũmĩĩte Ngai arekie guoko kwandĩke ciugo ici. “Maandĩko mahaana ta ũũ: ‘Gũtara, gũtara, gũthima, kũgayũkana’ ‘Gũtara, gũtara:’ nĩ ta kuuga Ngai nĩatarĩĩte matukũ ma ũthamaki waku akamaniina. ‘Gũthima:’ wee nĩũigĩrĩirwo ratiriinĩ ũkooneka ũrĩ na ũritũ mũniini mũno. ‘Kũgayũkana:’, ũthamaki waku nĩũgayũkanĩĩtio ũkaheanwo kũrĩ Amede o na Aperisia.” Arĩĩkia kuuga ũguo Belishazaru agĩatha ndungata ciake ihumbe Danieli nguo nduune ya ũthamaki na icuurie kĩrengeeri gĩa thahabu gĩa kuonania gĩtĩĩo gĩake ngingo. Naake agĩtua Danieli wa gatatũ ũthamakiinĩ wake. Na rĩĩrĩ, ũtukũ o ro ũcio Belishazaru, mũthamaki wa Babilonia akĩũragwo. Naake Dario ũrĩa warĩ Mũamedi wa ũkũrũ wa mĩaka mĩrongo ĩtandatũ na ĩĩrĩ akĩĩnyiitĩra ũthamaki ũcio. Danieli gũikio irimainĩ rĩa mĩrũũthi