 Ũhootani wa Daudi itainĩ (Sam .-) Thuutha ũcio, Daudi agĩtharĩkĩra Afilisiti rĩngĩ akĩmahoota, akĩmatuunya Gathu o na matũũra marĩa maakũrigiicĩirie. Ningĩ agĩcooka akĩhoota Amoabi, nao magĩtuĩka ndungata ciake ciakũmũrutagĩra igooti. Ningĩ Daudi akĩhoota Hadadezeri mũthamaki wa Zoba bũrũriinĩ wa Siria. Hadadezeri aahooteirwo rũgongo rwa Hamathu, rĩrĩa aageragia gũũkĩrĩra bũrũri ũrĩa warĩ mwena wa na rũgongo wa rũũĩ rwa Farati. Daudi akĩmũtuunya ngaari cia mbarathi ngiri ĩmwe, thigari cia mbarathi ngiri mũgwanja (,), na thigari cia magũrũ ngiri mĩrongo ĩĩrĩ (,). Agĩtigia mbarathi cia kũigana kũguucia ngaari igana cia mbarathi, iria ingĩ ciothe agĩcitemengithia magũrũ ikĩonja. Rĩrĩa andũ a Siria a kuuma Damasiki maatũmire ita ciũke iteithie mũthamaki Hadadezeri, Daudi agĩcitharĩkĩra, akĩũraga andũ ngiri mĩrongo ĩĩrĩ na igĩrĩ (,). Agĩcooka agĩaka kambĩ cia thigari bũrũriinĩ wao, nao andũ a Siria magĩtuĩka ndungata ciake cia kũmũrutagĩra igooti. MWATHANI agĩgĩtũma Daudi agĩe na ũhootani kũndũ guothe. Daudi agĩkĩoya ngo cia thahabu iria ciakuuĩĩtwo nĩ njaama cia Hadadezeri, agĩcitwara Jerusalemu.  Ningĩ akĩoya icango nyingĩ mũno kuuma Tibihathu na Kuni, matũũra marĩa maathagwo nĩ Hadadezeri. (Icango icio nĩcio Solomoni aahũthĩrire gwaka itangi rĩa gĩcango, itugĩ, o na indo iria ingĩ cia gĩcango cia Hekaarũ.) Naake Toi, mũthamaki wa Hamathu, akĩigua atĩ Daudi nĩahooteete ita ciothe cia Hadadezeri. Akĩrekia mũũrũwe Joramu kũrĩ mũthamaki Daudi, akamũgeithie na amũgaathĩrĩrie nĩ ũndũ wa kũhoota Hadadezeri. Toi aatũire arũaga na Hadadezeri. Naake Joramu agĩtwarĩra Daudi iheeo ciathondekeetwo na thahabu, betha, na gĩcango. Naake mũthamaki Daudi akĩamũra indo icio nĩguo ihũthagĩrwo na gũthaathaiya MWATHANI. Hamwe na icio nĩamũrire betha na thahabu iria aarutĩĩte mabũrũri marĩa aahooteete ma Edomu, Moabi, Aamoni, Filisitia, na Aamaleki.  Naake Abishai, ũrĩa nyina eetagwo Zeruia, akĩũragĩra Aedomu ngiri ikũmi na inyaanya (,) gĩtuambainĩ gĩa Cumbĩ. Agĩaka kambĩ cia thigari bũrũriinĩ wothe wa Edomu, na andũ aakuo oothe magĩtuĩka ndungata cia Daudi. Naake MWATHANI agĩtũma Daudi agĩe na ũhootani kũndũ guothe. Daudi agĩgĩthamakĩra Isiraeli guothe, na nĩonaga atĩ andũ aake oothe nĩmatungatagwo na njĩra ya kĩhooto na ya waragania. Joabu, mũrũ wa nyina na Abishai, nĩ we warĩ mũnene wa mbũtũ cia ita. Jehoshafatu mũrũ wa Ahiludu nĩ we wamenyagĩrĩra rekondi ciothe. Zadoku mũrũ wa Ahitubu na Ahimeleku mũrũ wa Abiatharu nĩ o maarĩ athĩnjĩri Ngai. Seraia#. Seraia: Maandĩkoinĩ ma Kĩhibirania eetagwo Shavusha. nĩwe warĩ karani ka igooti. Benaia mũrũ wa Jehoiada nĩwe warĩ mũnene wa thigari iria ciarangagĩra Daudi, nao aariũ a Daudi maarĩ atongoria anene a thirikaari yake.