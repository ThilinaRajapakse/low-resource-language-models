 Mĩtugo ya Mũkristiano Atĩrĩĩrĩ, ririkanagia andũ aaku atĩ maheyage aathani na anene gĩtĩĩo na mamaathĩkagĩre, na makoragwo mehaarĩirie gwĩka ciĩko ciothe njega. Meerage atĩ matikaaragie ũũru igũrũ rĩa mũndũ, na makoragwo me na thaayũ, meendanĩĩte, na moonanagie mĩtugo ya ũhooreri kũrĩ andũ oothe. Amu ithuĩ eene hĩndĩ ĩmwe twarĩ akĩĩgu, tũtiathĩkaga na nĩtwekaga ũrĩa gũtaagĩrĩire. Twarĩ ngombo cia merirĩria marĩa mooru na cia maũndũ maingĩ mooru. Twatũũraga ũũruinĩ na tũkaiguanagĩra ũiru; nĩtwameneetwo nĩ andũ arĩa angĩ, o na ithuĩ nĩtwamameneete. No hĩndĩ ĩrĩa tha na wendo wa Ngai Mũhonokia witũ ciaguũranĩirio, nĩatũhonokirie. Ĩndĩ ithuĩ tũtiahonokirio nĩ ũndũ wa ũrĩa twekĩĩte ciĩko njega, no nĩ ũndũ wa tha ciake. Roho Mũtheru nĩatũtheririe, agĩtũciara rĩngĩ, na agĩtũhe muoyo mwerũ. Naake Ngai ahũthĩire Jesũ Kristũ Mũhonokia witũ agĩtũitĩrĩria na ũtaana Roho Mũtheru. Nĩguo wega wake ũtũiguithanagie na Ngai, na nĩ ũndũ ũcio tũgĩtuĩke a kwĩrĩgĩrĩra igai rĩa muoyo wa tene na tene. Ũhoro ũcio nĩ wa ma. Nĩngwenda ũhinyĩrĩrie ũhoro ũcio mũno, nĩguo andũ arĩa meetĩkĩĩtie Ngai, makoragwo magĩĩka ciĩko iria ciagĩrĩire mahinda moothe, o iria ikoragwo irĩ cia bata, na cia kũguna andũ oothe. No rĩĩrĩ, ehagĩrĩra ngarari cia ũrimũ, maũndũ ma gũkinyĩra ũhoro wa njiarwa, haaro, na mbaara ya ũhoro wa Watho. Maũndũ macio ti meega nĩ ma tũhũ. Naake mũndũ ũrĩa ũtũmaga kũgĩe nyamũkano-rĩ, mũkaanie hĩndĩ ya mbere, na ya keerĩ, arema regana naake. Wagĩrĩirwo nĩkũmenya atĩ mũndũ ta ũcio nĩ mũũru, namo meehia maake nĩmoonanagia atĩ nĩahĩtĩĩtie. Mataaro ma mũthia Wona ndatũma Aritema kana Tukiko kũrĩ we-rĩ, geria na kĩyo gũũka o kũũrĩa Nikopoli, tondũ kũu nĩkuo nduĩte gũikara hĩndĩ yothe ya heho. Geria mũno gũteithia Zena ũrĩa wakiri na Apolo, nĩguo maambĩrĩrie rũgendo rwao, na ũtigĩrĩre atĩ nĩmoona indo ciothe iria mangĩenda rũgendoinĩ. Andũ aitũ no mũhaka mamenye kũhũthĩra mahinda maao na gwĩka ciĩko iria njega#. Kũhũthĩra mahinda maao na gwĩka ciĩko iria njega: Kana; matoonyage mawĩrainĩ ma gĩtĩĩo., nĩguo mateithagĩrĩrie maũndũinĩ marĩa mangĩbatarania; matigaatũũrage mũtũũrĩre wa tũhũ. Andũ arĩa oothe twĩ nao nĩmakũgeithia. Geithia aariũ na aarĩ a Ithe witũ oothe. Wega wa Ngai ũrogĩa na inyuĩ inyuothe.