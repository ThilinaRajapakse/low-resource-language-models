 Jeremia kũratha kũhootwo kwa Jerusalemu Na rĩĩrĩ, Zedekia mũthamaki wa Juda akĩndekeria Pashuri mũrũ wa Malikia na mũthĩnjĩri Ngai Zefania mũrũ wa Maaseia maanjĩĩre atĩrĩ,  “Twagũthaitha tũtuĩrĩrie ũhoro harĩ MWATHANI, tondũ mũthamaki Nebukadinezaru wa Babilonia hamwe na mbũtũ yake ya ita nĩgũthiũrũrũkĩria marathiũrũrũkĩria itũũra riitũ nĩguo matũtharĩkĩre. Hiihi MWATHANI ahota gũtũringĩra kĩama kĩmwe gĩa ciama ciake, atũme Nebukadinezaru atigane na ithuĩ.” Hĩndĩ ĩyo MWATHANI akĩnjarĩria, na niĩ ngĩĩra andũ acio maarekeetio kũrĩ niĩ makeere Zedekia atĩ MWATHANI, Ngai wa Isiraeli oiga ũũ; “Atĩrĩĩrĩ, Zedekia, nĩngũhoota mbũtũ yaku ya ita ĩrĩa ĩrahũũrana na mũthamaki wa Babilonia hamwe na mbũtũ yake ya ita. Matharaita ma thigari ciaku ngũmaiga hĩba o gatagatĩinĩ ga itũũra. Ngũrũa nawe na hinya wakwa wothe, ndaakarĩĩte, na ndĩ na mang'ũrĩ na marũrũ maingĩ. Gũtirĩ kĩndũ o na kĩmwe kĩrĩ muoyo itũũrainĩ rĩĩrĩ itekũũraga; nyamũ o na andũ mekũũragwo nĩ mũrimũ mũũru mũno. No rĩĩrĩ, we mwene, njaama ciaku na andũ arĩa mategũkorwo maniinĩĩtwo nĩ mbaara, ng'aragu, na mũrimũ, ngũreka mũnyiitwo nĩ mũthamaki Nebukadinezaru na thũ cianyu, iria irenda kũmũũraga. Nebukadinezaru ndarĩ mũndũ o na ũmwe wanyu egũcaaĩra o na kana aiguĩre tha; ekũmũũraga inyuothe na hiũ cia njora. Ũguo nĩguo niĩ, MWATHANI ndoiga.” MWATHANI agĩcooka akĩnjĩĩra njĩĩre andũ atĩrĩ, “MWATHANI ekuuga ũũ, ‘Ngwenda mũthuure njĩra ya muoyo kana njĩra ya gĩkuũ. Mũndũ o wothe ũgũikara itũũrainĩ rĩĩrĩ ekũũragĩrwo mbaarainĩ, kana ooragwo nĩ ng'aragu kana mũrimũ. No rĩĩrĩ, ũrĩa wothe ũkuuma na nja eneane kũrĩ Ababilonia arĩa maratharĩkĩra itũũra, ndekũũragwo, ũcio-rĩ, nĩekũhonokia muoyo wake. Nĩnduĩte itua atĩ ndigũcaaĩra itũũra rĩĩrĩ, no nĩkũrĩananga ngũrĩananga. Rĩkũneanwo mookoinĩ ma mũthamaki wa Babilonia naake arĩcine na mwaki. Nĩ niĩ MWATHANI ndoiga ũguo.’ ” Mũciĩ wa mũthamaki wa Juda gũtuĩrwo Nao andũ a mũciĩ wa mũthamaki wa Juda meere atĩrĩ, “Iguai ndũmĩrĩri ya MWATHANI. Inyuĩ njiarwa cia Daudi, MWATHANI ekuuga ũũ: ‘Tuithanagiai maciira na kĩhooto o mũthenya; gitagĩraai andũ arĩa matuunyĩĩtwo indo ciao harĩ arĩa mamatuunyĩĩte. Mwaga gwĩka ũguo, maraakara maakwa megwakana ta mwaki ũtangĩhoreka o na atĩa nĩ ũndũ wa ciĩko cianyu njũru.’ ”  MWATHANI ekuuga atĩrĩ, “Inyuĩ mũtũũraga gĩtuambainĩ, o inyuĩ mũtũũraga ndwaroinĩ cia mahiga cia kũndũ kwaraganu; nĩngũhũũrana na inyuĩ, inyuĩ muugaga atĩ gũtirĩ mũndũ o na ũrĩkũ ũngĩhota kũmũtharĩkĩra, o na kana ahungure thingo iria mwĩgĩtĩire nacio. Ngũmũherithia kũringana na ciĩko cianyu; njine nyũmba ya ũthamaki na mwaki o na njine kĩrĩa gĩothe kĩmĩrigiicĩirie. Niĩ MWATHANI, nĩ niĩ ndoiga ũguo.”