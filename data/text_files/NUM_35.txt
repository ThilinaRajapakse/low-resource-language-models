 Matũũra marĩa Alawii maagaĩirwo  Na rĩĩrĩ, MWATHANI nĩarĩirie Musa kũu werũinĩ wa Moabi hakuhĩ na rũũĩ rwa Jorodani kũng'ethera Jeriko. Aamwĩrire atĩrĩ, “Ĩra andũ a Isiraeli atĩ bũrũriinĩ ũrĩa makaagaya, makaagaĩra Alawii matũũra mamwe, na mamahe kũndũ gwa kũrĩithagia gũthiũrũrũkĩirie matũũra macio. Matũũra macio magaatuĩka maao, na nĩkuo magaatũũraga. Namo morĩithio magaatuĩka ma kũrĩagwo nĩ mahiũ maao o hamwe na nyamũ iria ingĩ ciao ciothe. Morĩithio macio magaakorwo maarĩ mita magana mana na mĩrongo ĩtaano kuuma rũthingoinĩ gũthiũrũrũkĩria o itũũra. Morĩithio magaakorwo marĩ thikwea ĩ na mita magana kenda o mwena, narĩo itũũra rĩgaakoragwo gatagatĩ ga thikwea ĩyo. “Makaahe Alawii matũũra matandatũ kũrĩa mũndũ angĩũrĩra angĩũraga mũndũ atekwenda. Hamwe na macio nĩmakaamahe matũũra mangĩ mĩrongo ĩna na meerĩ hamwe na morĩithio maamo. Matũũra moothe marĩa makaahe Alawii magaakorwo marĩ mĩrongo ĩna na manaana. Mũigana wa matũũra marĩa Alawii makaaheeo nĩ o mũhĩrĩga ũgaatuuo kũringana na ũria igai rĩa o mũhĩrĩga rĩigana. Igai rĩa mũhĩrĩga rĩakorwo rĩrĩ inene, mũhĩrĩga ũkaheana matũũra maingĩ, na rĩakorwo rĩrĩ iniini, ũkaheana matũũra maniini.” Matũũra ma kũũrĩrwo (Gũco .-; Jos .-)  Ningĩ MWATHANI akĩĩra Musa eere andũ a Isiraeli atĩrĩ, “Mwaringa rũũĩ rwa Jorodani mũtoonye bũrũri wa Kanaani-rĩ, mũgaathuura matũũra ma kũũrĩrwo nĩ geetha mũndũ angĩũraga mũndũ atekwenda akoorĩra kuo. Matũũra macio marĩũragĩrwo nĩ mũndũ ũũragĩĩte mũndũ atwekwenda, nĩguo ndakooragwo nĩ eene mũndũ ũcio ooragĩĩte makĩenda kwĩrĩhĩria. Mũndũ o wothe ũũraganĩĩte atekwenda ndaagĩrĩirwo nĩkũũragwo ataciirithĩĩtio mbere ya mũingĩ. Matũũra ma kũũrĩrwo marĩa mũkaaheana magaakorwo marĩ matandatũ. Matũũra matatũ magaakorwo mwena wa irathĩro wa rũũĩ rwa Jorodani, na matatũ bũrũriinĩ wa Kanaani. Matũũra macio magaakorwo marĩ ma kũũrĩrwo nĩ Mũisiraeli, o na mũrũũrĩrĩ ũtũũranagia na inyuĩ kana ũũkĩĩte gũceera. Mũndũ o wothe ũũraganĩĩte atekwenda, no ooragĩre kuo. -“No rĩĩrĩ, mũndũ angĩũragana na mũcuuma, ihiga, kana mũtĩ, ũcio nĩ mũũragani, na aagĩrĩirwo nĩoragwo. Mũndũ wa ũrĩa ũũragĩĩtwo nĩ we wagĩrĩirwo nĩkũũraga mũũragani ũcio rĩrĩa angĩtũngana naake. -“Mũndũ angĩtheeca mũndũ ũngĩ nĩ ũndũ wa rũthũũro, kana amũikĩrie kĩndũ, kana amuohie, kana amũringe na ngundi amũũrage, mũndũ ũcio nĩ mũũragani, na aagĩrĩirwo no kũũragwo. Mũndũ wa ũrĩa ũũragĩĩtwo nĩ we wagĩrĩirwo nĩkũũraga mũũragani ũcio rĩrĩa angĩtũngana naake. -“No rĩĩrĩ, mũndũ angĩtheeca mũndũ ũngĩ hatarĩ rũthũũro, kana amũikĩrie kĩndũ atamuoheetie, kana aikie ihiga atekũmuona amũgũthe amũũrage, mũingĩ nĩguo ũgaatuithania mũũragani na mũndũ wa ũrĩa ũũragĩĩtwo. Mũingĩ nĩguo ũkahonokia mũũragani kuuma harĩ mũndũ wa ũrĩa ũũragĩĩtwo, ũmũcookie itũũra rĩrĩa oorĩire. Naake mũndũ ũcio agĩtũũre itũũrainĩ rĩu o nginya rĩrĩa Mũthĩnjĩri Ngai Ũrĩa Mũnene agaakua. No rĩĩrĩ, mũndũ ũcio ũũraganĩĩte angĩkoima nja ya itũũra rĩrĩa oorĩire, mũndũ wa ũrĩa ooragire amuone amũũrage, ũndũ ũcio wa kwĩrĩhĩria ndũgaatũma atuuo mũũragani. Amu mũndũ ũcio aagĩrĩirwo nĩgũikara itũũrainĩ rĩrĩa oorĩire o nginya Mũthĩnjĩri Ngai Ũrĩa Mũnene agaakua, na hĩndĩ ĩyo agĩcooke itũũrainĩ rĩake. Mawatho macio nĩmakũrũmagĩrĩrwo nĩ inyuĩ na njiarwa cianyu ciothe o kũrĩa guothe mũrĩtũũraga.  “Mũndũ angĩũragana, no ooragwo aira eerĩ kana makĩria maruta ũira. Ũira wa mũndũ ũmwe ndũngĩtũma mũndũ ũũraganĩĩte ooragwo. Mũũragani no mũhaka ooragwo; ndarĩ irĩhi angĩruta nĩguo ndakooragwo. Ningĩ mũũragani wĩtharĩire itũũra rĩa kũũrĩrwo ndarĩ irĩhi angĩruta nĩguo acooke itũũrainĩ rĩake Mũthĩnjĩri Ngai Ũrĩa Mũnene atakuĩte. Mũngĩgeeka ũguo, nĩmũgaathaahia bũrũri ũrĩa mũtũũraga. Amu thakame nĩthaahagia bũrũri, na gũtirĩ ũndũ ũngĩhoroheria thakame ĩrĩa ĩitĩĩtwo tiga o thakame ya mũndũ ũrĩa ũmĩitĩĩte. Mũtikaanathaahie bũrũri ũrĩa mũtũũraga, amu niĩ MWATHANI ndũũranagia na andũ a Isiraeli kuo.”