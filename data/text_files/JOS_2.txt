 Joshua gũtũma athigaani itũũra rĩa Jeriko  Naake Joshua agĩtũma athigaani eerĩ na hitho kuuma kambĩinĩ yao ĩrĩa yarĩ gĩtuambainĩ kĩa Mĩgaa akĩmaatha magathigaane bũrũri wa Kanaani, na makĩria itũũra rĩa Jeriko. Rĩrĩa athigaani acio maakinyire itũũrainĩ rĩu, magĩthiĩ nyũmba ya mũmaraaya wetagwo Rahabu, makaraarĩrĩre kuo. Na rĩĩrĩ, mũthamaki wa Jeriko agĩkĩmenyithio atĩ andũ amwe a Isiraeli nĩmookĩĩte magatoonya itũũrainĩ ũtukũ ũcio nĩ geetha matuĩrie ũrĩa bũrũri ũcio watariĩ. Nĩ ũndũ ũcio, mũthamaki akĩrekia andũ kũrĩ Rahabu makamwĩre atĩ arute na nja andũ acio maarĩ nyũmbainĩ yake, tondũ mookĩĩte gũthigaana bũrũri ũcio wothe. -No Rahabu agĩcookeria andũ acio maarekeetio nĩ mũthamaki atĩrĩ, “Nĩ ma andũ acio nĩmookire gũũkũ gwakwa, no rĩĩrĩ, ndinamenya na kũrĩa meekuumĩĩte. Rĩrĩa riũa rĩgũthũaga, kĩhingo gĩa itũũra gĩtanahingwo-ri, nĩguo moimagarire; ndingĩhota kũmenya na kũrĩa marorire, no hiihi mũngĩrũmanĩrĩra nao na ihenya mwahota kũmakinyĩra.” (Rahabu ooeete athigaani acio eerĩ akamahitha handũ nyũmba igũrũ, agacooka, akamahumbĩra na mahuti ma ũguta ũrĩa aanĩkĩĩte kũu igũrũ wa nyũmba). Kwoguo andũ acio maarekeetio nĩ mũthamaki makiuma itũũrainĩ, na o ro hĩndĩ ĩyo kĩhingo gĩa itũũra gĩkĩhingwo. Magĩthiĩ magĩcaragia athigaani acio a Isiraeli o nginya iriũkoinĩ rĩa rũũĩ rwa Jorodani. Nao athigaani acio eerĩ matanakoma-rĩ, Rahabu akĩhaica kũu maarĩ nyũmba igũrũ akĩmeera atĩrĩ, “Nĩnjũũĩ o ro wega atĩ MWATHANI nĩamũheete bũrũri ũyũ, na andũ oothe arĩa matũũraga bũrũriinĩ ũyũ nĩmaramwĩtigĩra mũno.  Nĩtũiguĩte ũrĩa MWATHANI aahũithirie Iria Ituune mbere yanyu rĩrĩa mwoimaga Misiri. O na ningĩ nĩtũiguĩte ũrĩa mworagire Sihoni na Ogu, athamaki arĩa eerĩ a Aamori, arĩa maarĩ mwena wa irathĩro wa Jorodani. Rĩrĩa twakĩiguire ũhoro ũcio-rĩ, tũkĩigua guoya, na tũkĩũrwo nĩ hinya ngoroinĩ ciitũ nĩ ũndũ wanyu; nĩ ũndũ MWATHANI Ngai wanyu, nĩwe Ngai wa kũũrĩa igũrũ, o na wa gũũkũ thĩ. Rĩu-rĩ, ngwenda mwĩhĩte na rĩĩtwa rĩa MWATHANI atĩ nĩmũgaatuga mũciĩ wa baaba o ta ũrĩa niĩ ndĩmũtugĩĩte, na mũũhe kĩmenyithia ũndũinĩ ũcio nĩguo ndĩmwĩtĩkie. Ngwenda mũũnjĩrĩre atĩ nĩmũkahonokia baaba na maitũ, na aariũ o na aarĩ a maitũ, o hamwe na mĩciĩ yao yothe, nĩguo tũtikaanoragwo!” Nao andũ acio makĩmwĩra atĩrĩ, “Ngai arotũũraga tũngĩkaaga kũhingia ũrĩa tũkuuga! Angĩkorwo ndũkwĩra mũndũ o na ũrĩkũ ũrĩa tũkoreetwo tũgĩĩka, nĩtwakwĩrĩra atĩ rĩrĩa MWATHANI agaatũhe bũrũri ũyũ, nĩtũgaagũteithia, na tũgwĩke maũndũ meega na ma kĩhooto.” Nyũmba ĩrĩa Rahabu aikaraga yakĩĩtwo ĩnyiitaine na rũthingo rwa itũũra rĩu. Nĩ ũndũ ũcio akiumĩria andũ acio ndiricainĩ, akĩmaikũrũkia thĩ na mũkanda, akĩmeera atĩrĩ, “Thiĩi kũũrĩa irĩmainĩ mũtigakorererwo nĩ arĩa maramũcaria. Mwĩhitheei kuo mĩthenya ĩtatũ nginya mahũndũke, mũcooke mwĩthiĩre.” Nao andũ acio makĩĩra Rahabu atĩrĩ, “Ithuĩ nĩtũkaahingia ũrĩa tũkwĩrĩire. Hĩndĩ ĩrĩa tũgooka gũtharĩkĩra bũrũri wanyu-rĩ, ũkooherera rũrigi rũũrũ rũtuune ndiricainĩ ĩno watũikũrĩkĩria. Ũkooya thooguo, maitũguo, aariũ a maitũguo, o na andũ oothe a nyũmba ya thooguo ũmareehe gũũkũ nyũmbainĩ yaku. Mũndũ ũrĩa wothe ũkoima nyũmba yaku athiĩ njĩrainĩ, thakame yake nĩ we mwene ũgaacookererwo nĩyo, no ti ithuĩ; no rĩĩrĩ, mũndũ o wothe ũrĩa ũgaakorwo arĩ hamwe nawe kũu nyũmba thĩinĩ angĩkaagerwo ngero, thakame yake nĩ ithuĩ tũgaacookererwo nĩ yo. No rĩĩrĩ, ũngĩĩra mũndũ o na ũrĩkũ ũrĩa ithuĩ tũkoreetwo tũgĩĩka, ithuĩ tũtigaacookererwo nĩ ũũru.” Naake akiuga atĩrĩ, “Kũrotuĩka o ta ũguo mwoiga.” Agĩkĩmarekia mathiĩ. Rĩrĩa maarĩĩkirie gũthiĩ, akĩoherera rũrigi rũu rũtuune ndiricainĩ. Nao athigaani acio magĩgĩthiĩ irĩmainĩ makĩhitha kuo mĩthenya ĩtatũ, o nginya hĩndĩ ĩrĩa andũ arĩa maamarũmĩrĩire makĩmacaragia maacookire Jeriko maamaaga. Thuutha wa ũguo, andũ acio eerĩ magĩikũrũka kuuma irĩmainĩ, makĩringa rũũĩ, magĩcooka kwĩ Joshua, makĩmwĩra maũndũ moothe marĩa maatũnganĩĩte namo. Makĩmwĩra atĩrĩ, “Twĩ na ma atĩ MWATHANI nĩatũheete bũrũri ũcio wothe; andũ oothe a bũrũri ũcio me na guoya mũno nĩ ũndũ witũ.”