 Hamani gũthondeka mũbango wa kũniina Ayahudi Thuutha wa maũndũ macio, mũthamaki Ahasuerusu nĩatuire mũndũ wetagwo Hamani mũtongoria wa anene arĩa angĩ oothe. Hamani aarĩ mũrũ wa Hamedatha na aarĩ Mũagagi#. Agagi: Aarĩ mũthamaki wa Aamaleki na andũ aake matũire marĩ ũthũ na Aisiraeli.. Mũthamaki nĩathanĩĩte atĩ andũ oothe, arĩa maamũtungatagĩra maheage Hamani gĩtĩĩo na ũndũ wa kũmũturĩria ndu na kũmũinamĩrĩra. Oothe nĩmaathĩkire. No rĩĩrĩ, Moridekai nĩaregire kũmũturĩria ndu kana kũmũinamĩrĩra. Na rĩĩrĩ, njaama icio ingĩ cia mũthamaki iria ciakoragwo kĩhingoinĩ nĩcioririe Moridekai atĩrĩ, “Nĩ kĩĩ gĩtũmaga wage gwathĩkĩra watho wa mũthamaki?” Thuutha wa kũmũũria ũguo o mũthenya o mũthenya akĩagaga kũmaathĩkĩra-rĩ, nĩmeerire Hamani ũhoro ũcio nĩguo marore kana hiihi nĩekũũria Moridekai nĩ ũndũ wa ũguo eekaga, amu nĩameerĩĩte atĩ we nĩ Mũyahudi. Hamani nĩaraakarire mũno rĩrĩa aiguire atĩ Moridekai ndangĩmũturĩria ndu kana amũinamĩrĩre. Aamenya atĩ Moridekai nĩ Mũyahudi, agĩtua atĩ ndekũmũherithia arĩ wiki, no ekũũraga Ayahudi oothe arĩa me bũrũri ũrĩa wothe wathanagwo nĩ mũthamaki wa Perisia. Na rĩĩrĩ, mweriinĩ wa mbere na nĩguo wĩtagwo Nisani, mwakainĩ wa ikũmi na ĩĩrĩ wa wathani wa Ahasuerusu, Hamani nĩathanire atĩ gũcuukwo mĩtĩ, na ũguo nĩ ta kuuga Purimu, kuoneke nĩ mũthenya ũrĩkũ na mweri ũrĩkũ itua rĩake rĩkaahingio. Nĩkuonekire atĩ mũthenya ũrĩa wagĩrĩire nĩ mũthenya wa ikũmi na ĩtatũ wa mweri wa ikũmi na ĩĩrĩ, nĩguo wĩtagwo Adari. Hamani agĩkĩĩra mũthamaki atĩrĩ, “Nĩkũrĩ rũũrĩrĩ rwĩ kũndũ guothe thĩinĩ wa kũrĩa wathanaga, na rũkoragwo mabũrũri moothe. Mawatho maaruo matihaana ma andũ angĩ o na arĩkũ, na rũtiathĩkagĩra mawatho ma mũthamaki, na kwoguo hatirĩ bata wa kũrũkirĩrĩria. Angĩkorwo wee mũthamaki nĩũkuona kwagĩrĩire-rĩ, athana atĩ andũ acio mooragwo, na gwekĩka ũguo ngũkwĩra na ma atĩ nĩngũrĩha kiro ngiri magana matatũ ma mĩrongo ĩna (,) cia betha ndĩcinengere arĩa maroraga mawĩra maciĩkĩre kĩgĩĩnainĩ kĩa mũthamaki.” Mũthamaki nĩarutire gĩcũhĩ kuuma kĩarainĩ, agĩkĩnengera Hamani mũrũ wa Hamedatha, ũrĩa warĩ Mũagagi, na warĩ thũ ya Ayahudi. Gĩcũhĩ kĩu nĩkĩo kĩahũũraga mũhũũri maũndũ ma thirikaari. Mũthamaki aamwĩrire atĩrĩ, “Andũ acio o hamwe na mbeeca ciao nĩ aaku, ĩka nao ũrĩa ũkwenda.” Mweri ikũmi na ithatũ mweriinĩ wa mbere, Hamani agĩĩta tũrani twa mũthamaki akĩmeera makĩandĩkaga ũrĩa wothe oigaga, ũgĩtaũrwo na thiomi cia kũndũ guothe o hamwe na mĩandĩkĩre yothe. Ningĩ ũgĩcooka ũgĩtũmĩrwo atongoria, anene, o hamwe na aathani. Ũhoro ũcio wandĩkirwo atĩ nĩ mũthamaki uugĩĩte, na ũkĩhũũrwo mũhũũri na gĩcũhĩ gĩake. Atwari marũa nĩmaakĩoire marũa macio maandĩkĩĩtwo ũhoro ũcio makĩmatwara ng'ongo ciothe kũrĩa mũthamaki aathanaga. Marũa macio maandĩkĩĩtwo atĩ mũthenya ũmwe, na nĩguo mũthenya wa ikũmi na ĩtatũ wa mweri wa Adari, Ayahudi oothe, eethĩ na akũrũ, atumia na ciana, nĩmakooragwo matekũiguĩrwo tha na indo ciao itahwo. Ũhoro ũrĩa wandĩkĩĩtwo warĩ wa kũmenyithio mũingĩ wa ng'ongo ciothe nĩ geetha andũ oothe magaakorwo mehaarĩirie rĩrĩa mũthenya ũcio ũgaakinya. Atwari marũa maathwo nĩ mũthamaki nĩmaathiire gũtwara marũa macio ng'ongo ciothe, na ũhoro ũcio ũkĩmenyithanio o na kũu Susa itũũra rĩu inene. Naake mũthamaki o hamwe na Hamani magĩikara thĩ kũnyua, o rĩrĩa Susa itũũra rĩu inene andũ maahĩngĩcĩĩtwo nĩ ũhoro ũcio.