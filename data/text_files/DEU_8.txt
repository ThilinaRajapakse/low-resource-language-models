 Bũrũri mwega wa kwĩgwatĩrwo “Rĩu-rĩ, athĩkagĩraai mawatho macio moothe ndamwatha ũũmũũthĩ, nĩ geetha mũtũũre muoyo na mũingĩhe, na mwĩgwatĩre bũrũri ũcio MWATHANI eerĩire maithe maanyu. Ririkanaai ũrĩa MWATHANI Ngai wanyu aamũtongoririe mĩaka mĩrongo ĩna werũinĩ, na akĩmũrekeria mathĩĩna nĩguo amũgerie nĩ geetha amenye ũrĩa mwehaarĩirie gwĩka, kana nĩmũrĩathĩkagĩra maathani maake.  Agĩgĩtũma mũhũũte, agĩcooka akĩmũhe mana mũrĩe, irio iria inyuĩ o na maithe maanyu mũtaarĩĩte mbere ĩyo. Amwĩkĩire ũndũ ũcio nĩguo amũrute atĩ to irio ciiki ingĩtũũria mũndũ muoyo, tiga o kiugo gĩothe kĩrĩa kiumaga kanuainĩ ka MWATHANI. Na rĩĩrĩ, mũtiathirĩirwo nĩ nguo o na kana mũkĩimba magũrũ mĩaka ĩyo mĩrongo ĩna. Tũũraai mũririkanaga atĩ o ta ũrĩa mũciari ahũũraga ciana ciake agĩcirũnga, noguo MWATHANI Ngai wanyu arĩmwĩkaga. Tondũ ũcio tũũraai mũmenyereire maathani ma MWATHANI Ngai wanyu, mũmwathĩkagĩre na mũmũtĩĩage. Nĩ gũkorwo MWATHANI Ngai wanyu nĩekũmũtwara bũrũri mwega, bũrũri wĩ na njũũĩ iratherera kuuma ithima irĩ ituambainĩ na irĩmainĩ. Nĩ bũrũri wĩ ngano, mbaarĩ, thabibũ, ngũyũ, makongomanga, ndamaiyũ, na ũũkĩ. Kũu gũtirĩ kĩndũ mũkaagaga, o na kũhũũta mũtikaahũũtaga. Mahiga ma bũrũri ũcio nĩmarĩ cuuma, na irĩmainĩ ciakuo nĩkuo mũkeenjaga icango. Na inyuĩ mũkaarĩaga mũkahũũna, na mũcookagĩrie MWATHANI Ngai wanyu ngaatho nĩ ũndũ wa kũmũhe bũrũri ũcio mwega ũguo. Aisiraeli gũkaanio matikaariganĩrwo nĩ MWATHANI  “Mwĩmenyagĩrĩreei mũno mũtikaanariganĩrwo nĩ MWATHANI Ngai wanyu: mũtikaanaage kũhingia watho o na ũmwe wa mawatho marĩa ndĩramwatha ũũmũũthĩ. Hĩndĩ ĩrĩa mũgaakorwo mũrĩĩte mũkahũũna, mwakĩĩte nyũmba njega cia gũtũũra, nacio ng'ombe, ng'ondu, mbũri, betha, thahabu, o na indo iria ingĩ mwĩ nacio igaakorwo ciongererekeete-rĩ, mwĩmenyerereei mũno mũtikaanetĩĩe kana mũriganĩrwo nĩ MWATHANI Ngai wanyu ũrĩa wamũrutire bũrũri wa Misiri kũrĩa mwatũũraga mwĩ ngombo. MWATHANI Ngai wanyu nĩ we wamũtongoririe werũinĩ ũcio mũnene na wa kũmakania, kũrĩa kwarĩ na nyoka irĩ thumu na tũng'aurũ. Agĩgĩtũma maaĩ moime ndũmbainĩ ya ihiga kũu werũinĩ ũcio warĩ mũũmagaru na ũkaaga maaĩ. Kũu werũinĩ akĩmũhe mana mũrĩe, irio iria maithe maanyu mataarĩĩte hĩndĩ ĩngĩ. MWATHANI agĩgĩtũma mũkorwo nĩ maũndũ maritũ nĩ geetha amũgerie, nĩguo akaamwĩka maũndũ meega matukũinĩ ma kũrigĩrĩria. Nĩ ũndũ ũcio mũtikaaneciirie atĩ hinya wanyu na ũhoti wanyu nĩcio imuoneire ũtonga ũcio. Ririkanagaai atĩ MWATHANI Ngai wanyu nĩ we ũmũheaga hinya wa kwĩyethera ũtonga ũcio. Eekaga ũguo nĩguo kĩrĩĩkanĩro kĩrĩa aarĩĩkanĩire na maithe maanyu gĩtũũre kĩrũmĩĩte wega. Menyereraai atĩ mũtikaanariganĩrwo nĩ MWATHANI Ngai wanyu kana mũrũmĩrĩre ngai ingĩ nĩguo mũcithaathayagie kana mũcitungatagĩre. Mũngĩgeeka ũguo, ngũmwĩra na ma mũthenya wa ũũmũũthĩ atĩ, mũtirĩ hingo mũtakaaniinwo. Na rĩĩrĩ, mũngĩkaaga gwathĩkĩra mũgambo wa MWATHANI Ngai wanyu, mũkaaniinwo o ta ndũũrĩrĩ iria MWATHANI egũthiĩ akĩniinaga ciehere mbere yanyu.