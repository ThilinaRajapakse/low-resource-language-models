  Ĩno nĩ yo ndũmĩrĩri ĩrĩa MWATHANI aaheire Zefania mũrũ wa Kushi mũrũ wa Gedalia mũrũ wa Amaria mũrũ wa mũthamaki Hezekia. Hĩndĩ ĩyo nĩrĩo Josia mũrũ wa Amoni aathanaga Juda. Mũthenya wa MWATHANI wa gũtuanĩra MWATHANI ekuuga atĩrĩ, “Nĩngũniina indo ciothe gũũkũ thĩ, ngũniina andũ oothe, nyamũ ciothe, nyoni ciothe, na thamaki ciothe, na nyanange andũ arĩa aaganu. Ngũniina andũ oothe gũũkũ thĩ. Nĩ niĩ MWATHANI ndoiga ũguo.”  Ningĩ MWATHANI ekuuga atĩrĩ, “Ngũtambũrũkia guoko hũũre atũũri a Juda na atũũri oothe a Jerusalemu. Nĩngũniina kĩrĩa gĩothe gĩtigarĩĩte gũũkũ kĩa Baali, o na ndũme athĩnjĩri aayo maage gũkaaririkanwo rĩ o rĩ. Nĩngũniina mũndũ o wothe ũthaathayagia riũa, mweri, na njata arĩ nyũmba igũrũ. Nĩngũniina o na arĩa maathaathayagia na makehĩta na rĩĩtwa rĩakwa, o na makehĩta na rĩĩtwa rĩa ngai ĩrĩa ĩĩtagwo Moleku. Ngũniinanĩria arĩa maandiganĩirie makaaga kũũnũmĩrĩra na arĩa matarĩ maamenya o na matarĩ maahooya.” Gĩkireei mũrĩ mbere ya MWATHANI Ngai; mũthenya wake wa gũtuanĩra ũrĩ hakuhĩ. Nĩarehaarĩria kũruta andũ aake igongoona na nĩetĩĩte thũ ciũke itharĩkĩre bũrũri wa Juda. MWATHANI ekuuga atĩrĩ, “Mũthenya ũcio wa kũmaruta igongoona, nĩngaaherithia atongoria, ciana cia mũthamaki, o hamwe na arĩa oothe marũmagĩrĩra mĩtugo mĩgeni. Mũthenya ũcio nĩngaaherithia mũndũ wothe ũthaathayagia ngai cia mĩhianano, ũiyaga na ũũraganaga nĩguo oonere mũnene wake indo.”  MWATHANI ekuuga atĩrĩ, “Mũthenya ũcio kĩrĩro nĩgĩkaiguuo kĩhingoinĩ kĩrĩa gĩĩtagwo Kĩhingo gĩa Thamaki kũu Jerusalemu. Ningĩ kũgirĩka kũiguuo mwena ũrĩa ũraakirwo ica ikuhĩ wa itũũra, na mũrurumo mũnene ũiguuo irĩmainĩ. Inyuĩ mũtũũraga mwena wa na kĩanda wa itũũra, rĩraai mũthirwo nĩ maithori, amu ahũũri oothe a mbiacara na akũũrania a mbeeca mahũũrĩĩtwo makaniinwo biũ.  “Mũthenya ũcio niĩ MWATHANI nĩngouruuria Jerusalemu guothe ndĩ na mataawa, na nĩngaaherithia mũndũ o wothe ũtũũraga egangarĩĩte na ũtarũmbũyagia ũndũ, na ũrĩa wothe wĩĩraga na ngoro atĩ MWATHANI ndangĩmwĩka ũũru kana wega. Indo ciao ciothe nĩigaatahwo, na nyũmba ciao imomorwo. Atĩrĩĩrĩ, andũ acio mangĩgaaka nyũmba, matigaacitũũra; mangĩkaahanda mĩthabibũ, matikaanyua ndibei ĩhihĩĩtwo kuuma thabibũ ciayo.” Mũthenya mũnene wa MWATHANI wĩ hakuhĩ. Wĩ hakuhĩ mũno na ũgũũka o narua. Ũgũkorwo wĩ mũthenya wa MWATHANI wa maraakara. Thigari iria njamba irĩrĩra ciũme ngoro. Ũgũkorwo ũrĩ mũthenya wa maraakara, mũthenya wa thĩĩna na kĩeha, mũthenya wa mbũragano na kwanangwo, mũthenya wa nduma na ihooru, mũthenya wa kĩbii na nduma ndumanu. Ũgũkorwo ũrĩ mũthenya ũrahuuhwo tũrumbeeta na ũrĩ na mbugĩrĩrio ya thigari igĩtharĩkĩra matũũra marĩa mairigĩre na thingo cia hinya, o na igĩtharĩkĩra mĩnaara ĩrĩa mĩraaya.  MWATHANI ekuuga atĩrĩ, “Mũthenya ũcio ngaareehithĩria andũ mĩthiro ũguo atĩ magaathiaga makĩhambambataga ta itumuumu. Tondũ nĩmaahĩtĩirie, thakame yao ĩgaitwo o ta maaĩ, nacio ciimba ciao ibuthĩre thĩ. Mũthenya ũcio wa maraakara ma MWATHANI, betha o na thahabu ciao itikaahota kũmahonokia. Thĩ yothe nĩgaacinwo na mwaki wa maraakara maake, na aniine o kũniina atũũri oothe a thĩ na ihenya.”