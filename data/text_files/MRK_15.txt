 Jesũ gũtwarwo kwĩ Pilato (Mat .-,-; Luk .-; Joh .-) Na rĩĩrĩ, rũũciinĩ tene athĩnjĩri Ngai arĩa anene magĩcemania hamwe na athuuri, arutani a Watho, na kĩama gĩothe, makĩrĩĩkanĩra ũrĩa megwĩka. Makĩoha Jesũ, makĩmuumagaria makĩmũneana kwĩ Pilato. Naake Pilato akĩmũũria atĩrĩ, “Wee nĩ we mũthamaki wa Ayahudi?” Naake Jesũ akĩmũcookeria atĩrĩ, “Nĩ we woiga ũguo.” Nao athĩnjĩri Ngai arĩa anene magĩthitanga Jesũ na maũndũ maingĩ. Naake Pilato agĩcooka akĩmũũria rĩngĩ atĩrĩ, “Kaĩ ũtarĩ na ũndũ ũngĩcookia igũrũ rĩa maũndũ macio moothe maragũthitanga namo?” No Jesũ akĩaga kwaria rĩngĩ, naake Pilato akĩgega. Jesũ gũtuĩrwo kũũragwo (Mat .-; Luk .-; Joh .--.) Na rĩĩrĩ, o Thigũkũ ya Bathaka yakinya, Pilato nĩohoragĩra andũ mũohwo ũmwe o ũrĩa mangĩetirie. Thĩinĩ wa itoi iria ciarĩ njeera, iria cioraganĩĩte hĩndĩ kwarĩ na ngũĩ, nĩkwarĩ gĩtoi gĩetagwo Baraba. Nao andũ makĩũngana makĩũria Pilato eeke o ũrĩa aamenyereete gwĩka. Naake akĩmooria atĩrĩ, “Nĩmũkwenda ndĩmuohorere mũthamaki wa Ayahudi?” Nĩ ũndũ nĩamenyaga atĩ athĩnjĩri Ngai arĩa anene maamũneanĩĩte kũrĩ we nĩ ũndũ wa ũiru. Na rĩĩrĩ, athĩnjĩri Ngai arĩa anene makĩringĩrĩria andũ meere Pilato amoohorere Baraba. Naake Pilato agĩcooka akĩmooria atĩrĩ, “Mũgũkĩenda njĩke atĩa na ũyũ mwĩtaga mũthamaki wa Ayahudi?” Nao makĩanĩrĩra magĩcookia atĩrĩ, “Mwambe!” Naake Pilato akĩmooria atĩrĩ, “Nĩkĩ? Nĩ ũũru ũrĩkũ eekĩĩte?” Nao magĩkĩrĩrĩria kwanĩrĩra makiugaga atĩrĩ, “Mwambe!” Na tondũ Pilato nĩendaga gũkenia andũ agĩkĩmoohorera Baraba. Agĩcooka akĩhũũrithia Jesũ na kĩboko, akĩmũneana akaambwo. Thigari gũthirĩkia Jesũ (Mat .-; Joh .-) Nacio thigari igĩtwara Jesũ nyũmbainĩ ya mĩcemanio kũu thĩinĩ kwa barũũthi, na igĩĩta iria ingĩ cia mbũtũ yacio. Igĩcooka ikĩmũhumba nguo ya rangi wa babũ, na igĩthondeka thũmbĩ ya mĩigua ikĩmwĩkĩra mũtwe. Igĩkĩambĩrĩria kũmũnyũrũria ikiugaga atĩrĩ, “Ũrĩ mwega mũthamaki wa Ayahudi!” Igakĩmũgũtha mũtwe na karũthanju o na ikamũtuĩra mata, igacooka ikeegũithia thĩ mbere yake ta ikũmũhooya. Ciarĩĩkia kũmũnyũrũria ikĩmũruta nguo ĩyo ya rangi wa babũ, ikĩmwĩkĩra nguo ciake. Ikĩmuumagaria ikamwambe. Jesũ Kwambwo (Mat .-; Luk .-; Joh .-)  Nacio irĩ njĩra igĩcemania na mũndũ wetagwo Simoni wa kuuma Kurene, ithe wa Alekisanda na Rufasi, akiuma mĩgũndainĩ. Ikĩmwatha akuue mũtharaba wa Jesũ. Igĩgĩtwara Jesũ, ikĩmũkinyia handũ heetagwo Gologotha, na ũguo nĩ ta kuuga, “Handũ ha ihĩndĩ rĩa mũtwe.” Na irĩ hau ikĩgeria kũmũhe ndibei yatukanĩĩtio na manemane, no akĩrega kũmĩnyua.  Igĩkĩmwamba, igĩcooka igĩcuukĩra nguo ciake mĩtĩ, igĩcigayana. Hĩndĩ ĩyo ciamwambire kwarĩ thaa ithatũ cia rũũciinĩ. Naho igũrũ wake hakĩandĩkwo ũndũ ũrĩa aathitangĩirwo atĩrĩ, “Ũyũ nĩ we Mũthamaki wa Ayahudi.” Igĩcooka ikĩamba atuunyani eerĩ o hau ciambire Jesũ, ũmwe mwena wake wa ũrĩo na ũrĩa ũngĩ mwena wa ũmotho. [  Namo maandĩko marĩa moigaga atĩ, “Nĩatuĩrĩirwo ciira hamwe na aici,” magĩkĩhingio.]  Nao andũ arĩa maahĩtũkagĩra hau moona Jesũ makĩmũnyũrũria makĩinagia mĩtwe makiugaga atĩrĩ, “Wee ũngĩratharirie Hekaarũ na ũcooke ũmĩake na mĩthenya ĩtatũ-rĩ, kĩĩhonokie uume mũtĩ igũrũ!” O nao athĩnjĩri Ngai arĩa anene na arutani a Watho makĩmũnyũrũria makiugaga atĩrĩ, “Nĩarahonokagia arĩa angĩ, no ndangĩhota kwĩhonokia we mwene! Kristũ, mũthamaki wa Isiraeli, ta kiume mũtharabainĩ nĩ geetha tuone twĩtĩkie!” O nao acio maambanĩirio naake makĩmũnyũrũria. Jesũ gũkua (Mat .-; Luk .-; Joh .-) Na rĩĩrĩ, thaa thita cia mũthenya ciakinya, bũrũri wothe ũkĩgĩa nduma kinya thaa kenda.  Nacio thaa kenda ciakinya Jesũ akĩgũũthũka na mũgambo mũnene akiuga atĩrĩ, “Eloi, Eloi, lema sabakithani?” Na ũguo nĩ ta kuuga atĩrĩ, “Ngai wakwa, Ngai wakwa ũndiganĩirie nĩkĩ?” Nao andũ amwe arĩa marũũgamĩĩte hau makiuga atĩrĩ, “Taiguai, agĩĩta Elija!”  Naake ũmwe wao agĩteng'era agĩtobokia thibonji ndibeiinĩ ngagatu, akĩmĩtheecerera kamũrangiinĩ akĩmũkundithia, akiuga atĩrĩ, “Tarekeei tuone kana Elija nĩegũũka kũmũcuurũria!” Naake Jesũ akĩanĩrĩra na mũgambo mũnene, agĩcooka akĩhũũmũka na hinya mũno, agĩtuĩkana.  Hĩndĩ ĩyo gĩtambaya kĩa Hekaarũ gĩgĩatũkana maita meerĩ, kuuma igũrũ kinya thĩ. Naake Mũroma mũnene wa thigari igana ũrĩa warũũgamĩĩte hau oona ũrĩa atuĩkana#. Atuĩkana: Maandĩko mamwe moigaga; aanĩrĩra na atuĩkana. akiuga atĩrĩ, “Ti itherũ ũyũ oima Mũrũ wa Ngai!”  Naho hau nĩhaarĩ atumia meeroragĩra marĩ o haraaya, amwe aao maarĩ Mariamu Mũmagidali, Mariamu nyina wa Jose na Jakubu ũrĩa warĩ mũnyiinyi, na Salome. Atumia acio maakoragwo na Jesũ Galili na nĩmaamũtungatagĩra. Ningĩ nĩhaarĩ na atumia angĩ aingĩ arĩa mookĩĩte naake Jerusalemu. Jesũ Gũthikwo (Mat .-; Luk .-; Joh .-) Na tondũ warĩ mũthenya wa Jumaa#. Jumaa: Nĩ mũthenya wa kwĩhaarĩria nĩ ũndũ wa Thabatũ., gwakinya hwaĩinĩ, Josefu ũrĩa womĩĩte Arimathea agĩthiĩ kwa Pilato akĩmũũria amwĩtĩkĩrie akuue mwĩrĩ wa Jesũ. Josefu aarĩ mũndũ watĩĩtwo nĩ andũ oothe a kĩama, na aatũire eetereire gũũka kwa Ũthamaki wa Ngai. No Pilato akĩgĩa na nganja kana Jesũ nĩarĩĩkĩĩtie gũkua. Agĩgĩtũmanĩra Mũroma mũnene wa thigari igana akĩmũũria kana Jesũ nĩaniinĩĩte ihinda iraaya kuuma akua. Rĩrĩa eerirwo atĩ nĩakuĩte, agĩĩtĩkĩria Josefu akuue mwĩrĩ. Naake agĩthiĩ akĩgũra cuka wa gataani, agĩcuurũria mwĩrĩ, akĩwoha, akĩũiga thĩinĩ wa mbĩĩrĩra yenjeetwo thĩinĩ wa ihiga. Agĩcooka akĩgaragaria ihiga akĩhinga mbĩĩrĩra ĩyo. Naake Mariamu Mũmagidali, na Mariamu nyina wa Josefu makĩona harĩa mwĩrĩ waigirwo.