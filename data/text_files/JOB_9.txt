 Mĩario ya Ayubu Naake Ayubu agĩcookia atĩrĩ,  “Nĩnjũũĩ ma atĩ ũguo nĩguo kũrĩ; no rĩĩrĩ, mũndũ no atuĩke mũthingu mbere ya Ngai? Mũndũ angĩenda gũciira na Ngai, ndangĩhota kũmũcookeria o na kĩũria kĩmwe harĩ ciũria ngiri. Ngai nĩ mũũgĩ na arĩ hinya mũingĩ; kũrĩ mũndũ ũrĩ wehandahanda aciire naake akĩhootana? Athengagia irĩma iterĩgĩrĩire, na agacihang'urania na maraakara. Ainainagia thĩ ĩkoima harĩa ĩrĩ, nacio itugĩ ciayo ikeenyenya. Aathaga riũa, rĩkaaga kũratha, o na njata, ikaaga kũruta ũtheri. Nĩ we wiki watambũrũkirie matu mairũ, na akĩrangaranga ng'oong'o wa ndamaathia ya iriainĩ.#. Ng'oong'o wa ndamaathia ya iriainĩ: Ũhoro ũyũ ũrĩngithanĩĩtio na ng'ano cia tene cia ndamaathia ya iriainĩ yoragirwo na ĩkĩrangĩrĩrio thĩ.  Nĩ we wathondekire njata iria ciĩtagwo, Nduba, Karaũ, Kĩrĩmĩra, o na njata iria cia mwena wa na kĩanda. Eekaga maũndũ manene tũtangĩhungura, o na ageeka maũndũ ma kũgegania matangĩtarĩka. Ngai ahĩtũkagĩra hakuhĩ na niĩ, na ndingĩhota kũmuona. Ooyaga kĩrĩa gĩothe ekwenda, na gũtirĩ ũngĩmũrigĩrĩria; gũtirĩ ũngĩmũũria, ‘Ũreeka atĩa?’  “Angĩraakara, ndaraakarũkaga narua; nĩarangĩrĩirie arĩa maateithĩrĩirie ndamaathia ya iriainĩ ĩrĩa ĩĩtagwo Rahabu.#. Rahabu: Ĩno nĩ ndamaathia ya iriainĩ ĩgwetagwo ng'anoinĩ cia tene yareehage thogothogo na ũũru.  “Ingĩkĩruta ciugo kũ, nĩguo njookerie Ngai? O na angĩkorwo itarĩ na ũcuuke-rĩ, ndingĩhota kũmũcookeria; ũrĩa ingĩĩka no njũũririe Ngai ũrĩa ũtuanagĩra ciira anjiguĩre tha. O na ingĩĩka ũguo, na eetĩkĩre njarie, ndingĩĩtĩkia atĩ no aathikĩrĩrie. Amu nĩatũmaga kĩhuuhũkanio kĩĩhũũre, na akandiihangia mũno hatarĩ gĩtũmi. Ndaheaga mweke wa kũhiihia; aiyũrĩĩtie ũtũũro wakwa na mathĩĩna. Angĩkorwo nĩkũgerana hinya-rĩ, e na hinya kũngĩra. Angĩkorwo nĩgũtwarana igootiinĩ-rĩ, nũũ ũngĩmũtwarĩra thamanji? O na gũtuĩka ndirĩ na mahĩtia, ciugo ciakwa mwene ciahota kũndua mwĩhia. O na gũtuĩka ndirĩ na ũcuuke, no ahote kuonania atĩ ndĩ mũremi. -Niĩ ndirĩ na mahĩtia, no ndiramaka; nĩnogeetio nĩ ũtũũro, no ũcio ti ũndũ; twĩ na mahĩtia kana tũtarĩ, Ngai no egũtwananga. Mũndũ ũtarĩ ũcuke angĩkua gĩkuũ kĩa na ihenya, Ngai nĩgũtheka athekaga. Ngai nĩkũneana aneanĩĩte thĩ mookoinĩ ma andũ ooru. Nĩkũhinga ahingĩĩte maitho ma arĩa oothe matuithanagia ciira. Angĩkorwo ti Ngai wĩkĩĩte ũguo-rĩ, nũũ ũgĩĩkĩĩte?  “Matukũ maakwa nĩmarathira na ihenya; marahanyũka, na ndirĩ wega ndĩroona. Marahĩtũka o ta gatarũ karĩa karĩ ihenya mũno, kana o ta rwĩgĩ rũkĩoya gacui. -Ingĩtheria gĩthiithi gĩakwa, ngerie kũriganĩrwo nĩ ruwo rwakwa, mathĩĩna maakwa moothe manjũkagĩrĩra makanjĩkĩra guoya; nĩnjũũĩ atĩ Ngai anduĩte mwĩhia. Tondũ nĩnduĩtwo mwĩhia-rĩ, ngũgĩthiĩ na mbere gwĩthĩĩnia nĩkĩ? O na ingĩĩthamba na thabuuni ũrĩkũ, meehia maakwa matingĩthera. Ngai anjikĩĩtie irimainĩ rĩa gĩko, o na nguo ciakwa mwene nĩirandega. Ngai angĩrĩ mũndũ, ndamũcookeria; no tũtwarane igootiinĩ tũgatuithanio. Ĩndĩ gũtirĩ mũndũ wa kũrũũgama gatagatĩ gaakwa naake; gũtirĩ wa gũtũtuithania niĩ na Ngai. Ngai, tiga kũherithia! ndagũthaitha, tiga kũmakia! Ngwaria itarĩ na guoya, tondũ nĩndĩyũĩ o ngoro thĩinĩ.