 Kĩgongoona gĩa gũcinĩra ũbaani (Tha .-) “Ningĩ ũthondeke kĩgongoona kĩa mbaaũ cia mũgaa gĩa gũcinĩrwo ũbaani. Nakĩo gĩkorwo gĩ thikwea kĩrĩ na ũraihu wa cenitimita mĩrongo ĩna na ithaano, na wariĩ wa o cenitimita mĩrongo ĩna na ithaano. Nakĩo kĩrũũgamo gĩkorwo kĩrĩ na cenitimita mĩrongo kenda. Nacio hĩa ciakĩo iria irĩ koonainĩ inya ciakĩo ikorwo irĩ kĩndũ kĩmwe nakĩo. Ningĩ ũkĩhumbĩre na thahabu ĩrĩa therie mũno mĩena yakĩo ĩna o na hĩa ciakĩo, ũcooke ũgĩthiũrũrũkĩrie na mũgũkũ wa thahabu. Ningĩ ũcooke ũthondeke icũhĩ igĩrĩ cia thahabu cia gũgĩkuua, ũciĩkĩre mũhuro wa mũgũkũ ũcio mĩenainĩ yerĩ ituĩke cia kũharũkagio mĩtĩ ĩrĩa ĩĩrĩ mĩraaya ya gũgĩkuua. Mĩtĩ ĩyo ĩĩrĩ mĩraaya ũmĩthondeke ĩ ya mũgaa, na ũmĩhumbĩre na thahabu. Ũcooke ũige kĩgongoona kĩu mwena wa na nja wa mbathiya ĩrĩa ĩcuurĩĩtio mbere ya Ithandũkũ rĩa Kĩrĩĩkanĩro. Hau nĩ ho ndĩrĩtũnganaga nawe. O rũũciinĩ hĩndĩ ĩrĩa Harũni egũũka kũhaarĩria mataawa, nĩarĩcinagĩra ũbaani ũkũnunga wega kĩgongoonainĩ kĩu. Ũguo noguo Harũni arĩĩkaga rĩrĩa ekũgwatia mataawa hwaĩinĩ. Igongoona rĩu rĩa gũcina ũbaani rĩgũtũũra rĩrutagwo nĩ njiarwa ciake nginya tene. Kĩgongoona kĩu gĩtikaanarutĩrwo ũbaani ũtarĩ mũtheru, kana igongoona rĩa njino, kana igongoona rĩa mũtu, o na gĩtikaanaitĩrĩrio ndibei ya igongoona. Harũni nĩarĩrutaga igongoona rĩa gũtheria kĩgongoona kĩu o mwaka. Arĩĩkaga ũguo na ũndũ wa gũitĩrĩria hĩainĩ iria inya cia kĩgongoona kĩu thakame ya nyamũ ĩrĩa ĩrutĩĩtwo nĩ ũndũ wa gũgĩtheria. Ũndũ ũcio ũrĩĩkagwo o mwaka nginya tene. Kĩgongoona kĩu kĩrĩkoragwo kĩrĩ gĩtheru mũno, amu nĩ niĩ MWATHANI nyamũrĩirwo.” Igooti rĩa Hema ya gũtũnganwo Ningĩ MWATHANI akĩĩra Musa atĩrĩ, “Hĩndĩ ĩrĩa ũgũtara andũ a Isiraeli nĩ ũndũ wa kwenda kũmenya ũrĩa maigana-rĩ, o mũndũ nĩarĩndutagĩra kĩndũ gĩa gũkũũra muoyo wake nĩ geetha ndagaakorwo nĩ itũhũũhũ hĩndĩ ĩyo kũrataranwo.  O mũndũ ũrĩa ũgũtarwo no mũhaka arutage mbeeca iria ituĩtwo, ithimĩĩtwo na gĩthimi kĩrĩa kĩiguanĩirwo. Nacio igĩtuĩke nĩ niĩ ndutĩirwo. Mũndũ o wothe ũgũtarwo wĩ na mĩaka mĩrongo ĩrĩ gũthiĩ na igũrũ, no mũhaka andutagĩre mbeeca icio. Mũndũ ũrĩa mũtongu ndakaarutage makĩria kana mũthĩĩni arutage nyiinyi hĩndĩ ĩrĩa mekũruta mbeeca icio, nĩ ũndũ wa kũhoroheria mĩoyo yao. Ũrĩũnganagia mbeeca icio kuuma kũrĩ andũ a Isiraeli ũgacihũthĩra na wĩra wa Hema yakwa. Igooti rĩu rĩrĩrutagwo rĩrĩ irĩhi rĩa kũhoroheria mĩoyo yao, na niĩ nĩndĩrĩririkanaga kũmagitĩra.” Mbakũri ya gĩcango MWATHANI akĩarĩria Musa akĩmwĩra atĩrĩ,  “Ũcooke ũthondeke mbakũri ya gwĩthambĩrwo ya gĩcango, ĩrĩ na njikarĩro o ya gĩcango. Ũmĩige gatagatĩ ka Hema yakwa na kĩgongoona kĩu, na ũcooke ũmĩĩkĩre maaĩ. Namo maaĩ macio nĩmo Harũni na aariũ aake marĩhũthagĩra gwĩthamba mooko na magũrũ. Hĩndĩ ĩrĩa megũtoonya Hemainĩ yakwa, kana rĩrĩa megũkuhĩrĩria kĩgongoona nĩ geetha mandutĩre magongoona ma njino, nĩmarĩĩthambaga nĩ geetha matigakue. No mũhaka methambage mooko na magũrũ, nĩ geetha matigakue. Watho ũyũ no mũhaka maũrũmagĩrĩre hamwe na njiarwa ciao nginya tene.” Maguta ma kwamũrana  Ningĩ MWATHANI akĩĩra Musa atĩrĩ, “Oya indo iria nungi wega mũno: manemane ĩrĩa ndweku ya ũritũ wa kiro ithathatũ, ndarathini iria inungaga wega cia ũritũ wa kiro ithatũ, na kiro ithatũ cia mahuti manungi wega meetagwo karamathi. Na ningĩ woe mahuti ma mũtĩ wa mũthemba wa ndarathini ma ũritũ wa kiro ithathatũ, (indo icio ciothe ithimĩĩtwo na gĩthimi kĩrĩa kĩiguanĩirwo.) Ũcooke wongerere rita inya cia maguta ma mĩtamaiyũ. Ũgĩthondeke maguta matheru ma kwamũrana, mathondekeetwo o ta maguta manungi wega. Maguta macio ũmaitĩrĩrie Hema yakwa, Ithandũkũ rĩa Kĩrĩĩkanĩro, meetha na indo ciayo ciothe, mũtĩ wa gũcuuria mataawa na indo ciaguo ciothe, kĩgongoona gĩa gũcinĩrwo ũbaani, kĩgongoona gĩa gũcinĩrwo magongoona ma njino na indo ciakĩo ciothe, o na mbakũri ĩrĩa ya gwĩthambĩra hamwe na njikarĩro yayo. Indo icio ciothe ũgĩciamũre na njĩra ĩyo, nacio igĩtuĩke theru mũno; kĩrĩa gĩothe kĩrĩhuutanagia nacio kĩrĩtuĩkaga gĩtheru. Ningĩ ũcooke ũitĩrĩrie Harũni na aariũ aake maguta ũmaamũre matuĩke athĩnjĩri Ngai a kũndungatagĩra. Ũcooke wĩre andũ a Isiraeli atĩrĩ, ‘Maya nĩ mo maguta maakwa matheru ma kwamũrana nginya tene. Na rĩĩrĩ, maguta macio matikaanaitĩrĩrio mũndũ o ũguo, na gũtikaanathondekwo mangĩ matukanĩĩtio ta mo. Maguta macio nĩ matheru, na no mũhaka mũmatuage matheru. Mũndũ ũrĩa ũgaathondeka mangĩ ta mo, kana amaitĩrĩrie mũndũ ũtarĩ mũthĩnjĩri Ngai, nĩarĩingatagwo kuuma harĩ andũ aakwa.’ ” Ũbaani MWATHANI agĩcooka akĩĩra Musa atĩrĩ, “Oya mahuti ma mĩthemba ĩrĩa ĩnungaga wega, nĩyo: thitakiti, onuka, garibane, o na ũbumba ũrĩa mũtheru mũno, (naguo mũigana wamo moothe ũkorwo ũiganaine.) Indo icio ũcihũthĩre gũthondeka ũbaani ũtukanĩĩtio ta maguta manungi wega. Ũcooke wongerere cumbĩ wa gũtũma ũikarage ũrĩ mwega na ũrĩ mũtheru. Ũmwe wa ũbaani ũcio ũũthĩe ũhinye biũ, ũcooke ũũige Hemainĩ yakwa mbere ya Ithandũkũ rĩa Kĩrĩĩkanĩro kũrĩa ndĩrĩtũnganaga nawe. Na rĩĩrĩ, ũtuage ũbaani ũcio kĩndũ gĩtheru mũno. Mũtikaanetukanĩrie ũbaani wanyu na njĩra ĩyo. Ũtuageei ta kĩndũ gĩtheru kĩamũrĩirwo MWATHANI. Mũndũ o wothe angĩgeethondekera ũngĩ taguo aũtue maguta manungi wega ma kwĩhaka, nĩarĩingatagwo kuuma harĩ andũ aakwa.”