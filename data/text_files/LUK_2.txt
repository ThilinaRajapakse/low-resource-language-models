 Gũciarwo kwa Jesũ (Mat .-) Na rĩĩrĩ, matukũinĩ macio mũthamaki wetagwo Augusito nĩathanire atĩ andũ oothe thĩinĩ wa ũthamaki wothe matarwo. Gũtaranwo kũu nĩkuo kwarĩ kwa mbere gwĩkwo rĩrĩa Kuirinio aarĩ barũũthi wa Siria. O mũndũ nĩagĩthiire kwĩyandĩkithia o itũũrainĩ rĩake kĩũmbe. O naake Josefu nĩambatire akiuma itũũra rĩa Nazarethi, bũrũriinĩ wa Galili, agĩthiĩ itũũra rĩa Bethilehemu bũrũriinĩ wa Judea, kũrĩa mũthamaki Daudi aaciarĩirwo. Aathiire kuo nĩ ũndũ aarĩ wa nyũmba na rũciaro rwa Daudi. Aathiire kwĩyandĩkithia hamwe na Mariamu, mũirĩĩtu ũrĩa oorĩĩtie. Hĩndĩ ĩyo Mariamu aarĩ na nda. Me kũu Bethilehemu-rĩ, hĩndĩ ya Mariamu ya kũheeo mwana ĩgĩkinya. Naake agĩgĩciara kahĩĩ gaake ka irigithaathi, agĩkooha na cuka, agĩgakomia mũharatĩinĩ, nĩ amu gũtiarĩ na handũ mangĩakomire mũkaawainĩ. Arĩithi na araika Nakuo kũu bũrũriinĩ ũcio nĩkwarĩ na arĩithi maikaire werũinĩ, makĩrangĩra mahiũ maao. Mũraika wa Mwathani akĩmoimĩrĩra, naguo riiri wa Ngai ũkĩmatherera mĩena yothe, nao magĩĩtigĩra mũno. Naake mũraika ũcio akĩmeera atĩrĩ, “Tigaai gwĩtigĩra! Njũkĩĩte kũmũreehere ũhoro mwega, ũrĩa ũgũtũma andũ oothe makene mũno! Ũtukũ wa ũũmũũthĩ, thĩinĩ wa itũũra rĩa Daudi nĩmũciarĩirwo mũhonokia, nĩ we Kristũ Mwathani! Naguo ũhoro ũcio mũrĩũmenya na njĩra ĩno: nĩmũrĩona gakenge karigiicĩirio cuka, na gagakomio mũharatĩinĩ.” Na rĩĩrĩ, ihinda o rĩu mbũtũ nene ya araika ĩkĩoneka ĩ hamwe na mũraika ũcio, nao makĩambĩrĩria gũkumia Ngai makiugaga atĩrĩ: “Ngai ũrĩa ũrĩ igũrũ mũno arakumio, nakuo thĩ kũrogĩa na thaayũ gatagatĩinĩ ka andũ arĩa mamũkenagia!” Rĩrĩa araika maambatire magĩcooka igũrũ magĩtiga arĩithi acio-rĩ, nao makĩĩrana atĩrĩ, “Nĩtũthiĩi Bethilehemu tũkeyonere ũndũ ũcio Mwathani atũmenyithia.” Magĩgĩthiĩ mahiũhĩĩte, magĩkora Mariamu na Josefu, na makĩona gakenge gakomeetio mũharatĩinĩ. Na rĩĩrĩ, rĩrĩa maakoonire, makĩĩra nyina na ithe ũrĩa mũraika oigĩĩte ũhoro wako. Nao arĩa oothe maiguire ũrĩa arĩithi acio moigire makĩgega. Nowe Mariamu agĩikara akĩririkanaga maũndũ macio moothe na akameciiragia na ngoro. Nao arĩithi magĩcooka kũrĩ mahiũ maao, makĩgoocaga na magĩkumagia Ngai nĩ ũndũ wa maũndũ marĩa moothe mooneete na makaigua; maũndũ macio moothe maahaanaga o ta ũrĩa mũraika aameerĩĩte. Jesũ gũtuuo rĩĩtwa  Na rĩĩrĩ, mĩthenya ĩnaana yahinga, kaana kau gakĩruithio na gagĩĩtwo Jesũ. Rĩĩtwa rĩu norĩo mũraika aakaheete o mbere nyina atarĩ aagĩa nda yako. Jesũ gũtwarwo Hekaarũinĩ  Na rĩĩrĩ, ihinda nĩrĩakinyire rĩa Josefu na Mariamu rĩa kũruta igongoona rĩa gũtherio, o ta ũrĩa Watho wa Musa wathanĩĩte. Kwoguo magĩgĩtwara Jesũ Jerusalemu nĩguo magakaneane kũrĩ Mwathani.  Meekire ũguo kũringana na ũrĩa kwandĩkĩĩtwo Wathoinĩ wa Mwathani atĩ, “Kahĩĩ o goothe ka irigithaathi no nginya kamũragĩrwo Mwathani.” O na ningĩ nĩmaathiaga kũrutĩra Ngai igongoona rĩa ndirahũgĩ igĩrĩ kana tũtutuura twĩrĩ, kũringana na watho wa Mwathani. Hĩndĩ ĩyo nĩkwarĩ na mũndũ watũũraga Jerusalemu wetagwo Simeoni. Mũndũ ũcio aarĩ mũthingu na nĩatĩĩĩte Ngai, na aatũire eetereire ũhonokio wa andũ a Isiraeli. Roho Mũtheru aarĩ hamwe naake, na nĩamũmenyithĩĩtie atĩ ndagaakua atooneete Mesia ũrĩa weranĩirwo nĩ Mwathani. Simeoni nĩathiire Hekaarũinĩ atongoreetio nĩ Roho Mũtheru. Na rĩĩrĩ, rĩrĩa aciari a kaana kau ti Jesũ maagatwarire kũu Hekaarũ nĩ geetha mahingie ũrĩa Watho woigĩĩte, Simeoni agĩkooya, agĩcookeria Ngai ngaatho akiuga atĩrĩ: “Rĩu, Mwathani, nĩũkũreka ndungata yaku ĩkue na thaayũ, tondũ nĩũhingĩĩtie kĩĩranĩro gĩaku kĩrĩa wamĩĩrĩire. Nĩ amu maitho maakwa nĩmeyoneire ũhonokio waku, ũrĩa ũthondekeete andũ oothe me ho,  nĩguo ũtheri wa kũguũrĩria andũ a ndũũrĩrĩ ciothe wendi waku, na wa kũreehe ũkumio kũrĩ andũ aaku a Isiraeli.” Na rĩĩrĩ, ithe na nyina wa Jesũ nĩmaagegire nĩ ũndũ wa maũndũ macio Simeoni oigire maakoniĩ Jesũ. Naake Simeoni akĩmaraathima, agĩcooka akĩĩra nyina Mariamu atĩrĩ, “Mwana ũyũ athuurĩĩtwo nĩ Ngai nĩguo aanange na ahonokie andũ aingĩ thĩinĩ wa Isiraeli. Nĩagaakorwo arĩ kĩmenyithia kuuma kũrĩ Ngai, kĩrĩa andũ aingĩ makaaria maũndũ mooru igũrũ wakĩo, nacio hitho ciao ikĩmenyeke. Nakĩo kĩeha, kĩhaana ta rũhiũ rwa njora rũnoore, nĩgĩgaatheeca ngoro yaku.” Na rĩĩrĩ, o kũu nĩkwarĩ na mũtumia wa ndigwa mũkũrũ mũno warĩ mũnabii wetagwo Ana, mwarĩ wa Fanueli, wa mũhĩrĩga wa Asheri. Arĩĩkia kũhika aikarire na mũthuuriwe o mĩaka mũgwanja tu, mũthuuriwe agĩcooka agĩkua. Hĩndĩ ĩyo aarĩ na mĩaka mĩrongo ĩnaana na ĩna#. Hĩndĩ ĩyo aarĩ na mĩaka mĩrongo ĩnaana na ĩna: Maandĩko mamwe moigaga; hĩndĩ ĩyo aarĩ mũtumia wa ndigwa mĩaka mĩrongo ĩnaana na ĩna.. Ndarĩ hingo oimaga Hekaarũinĩ; aatũũraga athaathayagia Ngai ũtukũ na mũthenya, akĩĩhingaga na akĩhooyaga. O hĩndĩ ĩyo mũtumia ũcio agĩkinya, agĩcookeria Ngai ngaatho na akĩaria ũhoro wa kaana kau kũrĩ andũ oothe arĩa maatũire meetereire Ngai ahonokie Jerusalemu. Gũcooka Nazarethi  Hĩndĩ ĩrĩa Mariamu na Josefu maarĩĩkirie gwĩka maũndũ moothe kũringana na watho wa Mwathani, magĩcooka itũũrainĩ rĩao rĩa Nazarethi bũrũriinĩ wa Galili. Nako kaana kau gagĩkũra na gakĩgĩa na hinya; kaiyũrĩĩtwo nĩ ũũgĩ, na wega wa Ngai warĩ hamwe nako. Jesũ Hekaarũinĩ  Na rĩĩrĩ, o mwaka aciari a Jesũ nĩmaathiaga Jerusalemu gũkũngũĩra thigũkũ ya Bathaka. Jesũ arĩĩkia kũhingia mĩaka ikũmi na ĩĩrĩ-rĩ, nĩmaathiire naake Jerusalemu, o ta ũrĩa maamenyereete gwĩka. Rĩrĩa Bathaka yathirire, makĩambĩrĩria rũgendo rwao rwa kũinũka, no kamwana kau ti Jesũ gagĩtigwo Jerusalemu. Aciari aako matiamenyire ũndũ ũcio; meeciiragia kaarĩ o gĩkundiinĩ kĩa andũ a kwao. Na rĩĩrĩ, mathiĩte rũgendo rwa mũthenya mũgima nĩrĩo maambĩrĩirie gũgacaria gatagatĩinĩ ka andũ aao na araata. Rĩrĩa maakaagire o biũ, magĩcooka kinya Jerusalemu, o magĩgacaragia. Thuutha wa mĩthenya ĩtatũ nĩguo maakoonire Hekaarũinĩ, gaikarĩĩte thĩ hamwe na arutani a Ayahudi, kamathikĩrĩirie gakĩmooragia ciũria. Andũ oothe arĩa maagathikĩrĩirie nĩmaagegaga nĩ ũndũ wa ũũgĩ wa macookio maako. Rĩrĩa aciari aako maakoonire makĩmaka, naake nyina agĩkooria atĩrĩ, “Mũũriũ, nĩ kĩĩ gĩtũmĩĩte ũtwĩke ũũ? Niĩ na thooguo tũkoreetwo na kĩeha mũno tũgĩgũcaria.” Naake Jesũ akĩmacookeria akĩmeera atĩrĩ, “Nĩ kĩĩ kĩratũma mũnjarie? Kaĩ mũtooĩ atĩ nĩnjagĩrĩirwo nĩ gũkorwo ndĩ nyũmbainĩ ya Awa?” No rĩĩrĩ, nyina na ithe matiamenyire ũrĩa aamacookeirie. Naake Jesũ agĩgĩcooka nao Nazarethi, na nĩamaathĩkagĩra. Naake nyina no aigaga maũndũ macio moothe ngoroinĩ yake.  Naake Jesũ agĩgĩkũra akĩũhigaga, akĩendagwo nĩ Ngai o hamwe na andũ.