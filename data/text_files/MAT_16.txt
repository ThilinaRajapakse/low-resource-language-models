 Afarisai na Asadukai gwĩtia kĩama (Mar .-; Luk .-)  Na rĩĩrĩ, Afarisai na Asadukai magĩũka kwĩ Jesũ, na tondũ nĩmeendaga kũmũgeria, makĩmwĩra atĩ amaringĩre kĩama nĩguo oonanie atĩ hinya wake uumĩĩte kwĩ Ngai. No Jesũ akĩmacookeria atĩrĩ, “Rĩrĩa riũa rĩgũthũa, muugaga atĩrĩ, ‘Mũthenya wa rũũciũ nĩũgaakorwo wĩ mwega tondũ igũrũ nĩ gũtuune.’#.- Maandĩko mamwe matirĩ ciugo cia Jesũ iria irĩ kamũhari ka  na . Ningĩ rũũciinĩ rũgĩkinya mũkoiga atĩrĩ, ‘Ũũmũũthĩ nĩgũkuura nĩ ũndũ matu nĩ mairũ na nĩ mathimbu.’ Inyuĩ mwarora igũrũ nĩmũũĩ gũtaũra ũrĩa mũthenya ũrĩkorwo ũhaana no mũtihotaga gũtaũra imenyithia cia mahinda maya.  Kaĩ andũ a rũciaro rũũrũ nĩ ooru na nĩmaregeete gwĩtĩkia Ngai-ĩ! Mũranjĩĩra ndĩmũringĩre kĩama? Gũtirĩ kĩama mũkũringĩrwo tiga o kĩama kĩa Jona.” Naake agĩkĩmatiga agĩĩthiĩra. Ũrutani wa Afarisai na Asadukai ũhaana Ndaawa ya kũimbia mĩgate (Mar .-) Na rĩĩrĩ, hĩndĩ ĩrĩa arutwo maaringaga mathiĩ mũrĩmo ũũrĩa ũngĩ wa iria, nĩmaariganĩirwo nĩgũkuua mĩgate.  Naake Jesũ akĩmeera atĩrĩ, “Mwĩmenyerereei na mwĩhũũgage ndaawa ya kũimbia mĩgate ya Afarisai na Asadukai.” Nao arutwo makĩambĩrĩria kwĩrana atĩrĩ, “Aroiga ũguo nĩ ũndũ tũtinakuua mĩgate.” Naake Jesũ aamenya ũrĩa meeranaga akĩmooria atĩrĩ, “Nĩ kĩĩ kĩratũma mwĩrane atĩ mũtinakuua mĩgate? Kaĩ wĩtĩkio wanyu nĩ mũniini-ĩ!  O na rĩu mũtirĩ mũrataũkĩrwo? Mũtiraririkana rĩrĩa ndahũũnirie andũ ngiri ithaano na mĩgate ĩrĩa ĩtaano? Nĩ ciondo ciigana muonganirie?  Ningĩ hĩndĩ ĩrĩa ndahũũnirie andũ ngiri inya na mĩgate mũgwanja-rĩ, nĩ ciondo ciigana muonganirie? Nĩkĩ gĩgũtũma mwage kũmenya atĩ ti ũhoro wa mĩgate ngũmwaragĩria? Mwĩhũũgageei ndaawa ya Afarisai na Asadukai ya kũimbia mĩgate.” Hĩndĩ ĩyo arutwo makĩmenya atĩ ndameeraga mehũũgage ndaawa ya kũimbia mĩgate; no aameeraga mehũũgage ũrutani wa Afarisai na Asadukai. Petero kuumbũra Jesũ (Mar .-; Luk .-) Na rĩĩrĩ, rĩrĩa Jesũ na arutwo aake maakinyire rũgongo rũrĩa rũrĩ hakuhĩ na itũũra rĩrĩa rĩetagwo Kaisarea Filipi, akĩũria arutwo aake atĩrĩ, “Andũ moigaga Mũrũ wa Mũndũ nũũ?”  Nao makĩmũcookeria atĩrĩ, “Amwe moigaga atĩ we nĩ we Johana Mũbatithania; angĩ makoiga nĩ we Elija, nao angĩ makoiga nĩ we Jeremia kana ũmwe wa anabii.” Agĩcooka akĩmooria atĩrĩ, “Ĩ inyuĩ muugaga niĩ ndĩ ũ?”  Naake Simoni Petero akĩmũcookeria akĩmwĩra atĩrĩ, “Wee nĩ we Mesia, Mũrũ wa Ngai ũrĩa ũrĩ muoyo.” Naake Jesũ akĩmũcookeria atĩrĩ, “Kũraathimwo nĩ we Simoni mũrũ wa Jona! Ti mũndũ ũkũguũrĩirie ũguo, nĩ Awa ũrĩa ũrĩ igũrũ ũkũheete ũmenyo ũcio. Ngũkwĩra atĩrĩ Petero, Wee wĩ ihiga, na igũrũ rĩa mũthingi ũyũ wa ihiga nĩ ho ngaaka kanitha wakwa, na o na gĩkuũ gĩtikaũtooria.  Nĩngaakũnengera macabi ma Ũthamaki wa igũrũ, na o gĩothe ũkooha thĩ nĩgĩkoohwo igũrũ; na kĩrĩa o gĩothe ũkoohora gũũkũ thĩ nĩgĩkoohorwo igũrũ.” Naake Jesũ agĩcooka agĩkaania arutwo aake na hinya mũno akĩmeera matikeere mũndũ o na ũmwe atĩ nĩ we Mesia. Jesũ kwaria ũhoro wa gũthĩĩnio gwake na gũkua gwake (Mar .--.; Luk .-) Kuuma hĩndĩ ĩyo Jesũ akĩambĩrĩria kwĩra arutwo aake atekũhithĩrĩra atĩrĩ, “No mũhaka thiĩ Jerusalemu, nyamaario mũno nĩ athuuri na athĩnjĩri Ngai arĩa anene na arutani a Watho, o na njũragwo, no mũthenya wa ĩtatũ nĩngaariũkio.” Naake Petero akĩoya Jesũ akĩmũtwara ndundu akĩmũkaania akĩmwĩra atĩrĩ, “Mwathani, Ngai arogiria ũndũ ta ũcio gũgaagũkora.” Naake Jesũ akĩhũgũkĩra Petero akĩmwĩra atĩrĩ, “Cooka thuutha wakwa Caitaani! Wee ũrĩ mũhĩnga harĩ niĩ nĩ ũndũ meciiria macio maaku matiumĩĩte kũrĩ Ngai, no moimĩĩte kũrĩ andũ.”  Jesũ agĩcooka akĩĩra arutwo aake atĩrĩ, “Angĩkorwo mũndũ o wothe nĩekwenda kũũnũmĩrĩra, nĩambe eerege we mwene, acooke akuue mũtharaba wake anũmĩrĩre.  Nĩ ũndũ-rĩ, mũndũ o wothe ũngĩenda kũhonokia muoyo wake nĩakoorwo nĩguo; no ũrĩa wothe ũũragwo nĩ muoyo wake nĩ ũndũ wakwa nĩakaawona. Nĩ amu mũndũ angĩĩguna nakĩ o na angĩgaya thĩ yothe no oorwo nĩ muoyo wake? Gũtirĩ kĩndũ angĩheana nĩ geetha acookerio muoyo wake.  Mũrũ wa Mũndũ e hakuhĩ gũũka e na riiri wa Ithe o na araika aake, na nĩakaarĩha mũndũ o wothe kũringana na ciĩko ciake. Ngũmwĩra atĩrĩ na ma, nĩkũrĩ amwe a aya marĩ haaha matagaakua matooneete Mũrũ wa Mũndũ agĩũka e Mũthamaki.”