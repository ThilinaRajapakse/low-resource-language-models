 Kĩama kĩa mbaara kĩa Holoferine Na rĩrĩa Holoferine, mũtongoria mũnene wa ita cia Asiria, aanyiitire ũhoro atĩ andũ a Isiraeli nĩmeehaarĩirie kũrũa, na atĩ nĩmaarĩĩkĩĩtie kũhinga tũcĩra twa irĩmainĩ na makagitĩra tũcũmbĩrĩ twa irĩma, na makeenja mĩtaro ciandainĩ, agĩcinwo nĩ maraakara. Kwoguo agĩĩta athamaki oothe a Amoabi, na manjenũrũ oothe a Aamoni, na abarũũthi oothe a ndeereinĩ cia iria, akĩmeera atĩrĩ, “Inyuĩ tondũ mũtũũraga Kanaani-rĩ, tanjĩĩraai atĩrĩ, andũ aya matũũraga irĩmainĩ nĩ a? Matũũraga matũũrainĩ marĩkũ? Mbũtũ yao ĩigana atĩa? Ningĩ-rĩ, kĩhumo kĩa hinya na ũhoti wao nĩ kĩrĩkũ? Mũthamaki ũrĩa ũmaathaga na ũtongoragia ita ciao eetagwo atĩa? Ningĩ-rĩ, nĩkĩ kĩagiririe mooke kũndũnga ta ũrĩa andũ arĩa angĩ oothe a mwena wa ithũĩro meekire?” Mĩario ya Akioru Hĩndĩ ĩyo Akioru, mũtongoria wa Aamoni oothe, agĩcookia atĩrĩ, “Mwathani wakwa tathikĩrĩria ũrĩa ndungata yaku ĩkuuga. Atĩrĩĩrĩ, niĩ ngũkwĩra o ũhoro wa ma igũrũ rĩa andũ aya matũũraga irĩmainĩ iria irĩ na haaha ũrĩ, na ndũkũigua maheeni o na maniini kuuma kanuainĩ ka ndungata yaku. Andũ acio-rĩ, nĩ njiarwa cia Akalidea. Hĩndĩ ĩmwe tene maatũũraga Mesopotamia tondũ matiendaga kũrũmĩrĩra ngai cia maithe maao arĩa maatũũraga kũu bũrũri wa Kalidei. Amu nĩmaatiganĩirie mĩtũũrĩre ya maithe maao nĩ geetha mathaathayagie Ngai wa igũrũ, Ngai ũrĩa meetĩkĩĩtie. Na rĩĩrĩ, maingatwo moime mbere ya ngai ciao-rĩ, moorĩire Mesopotamia nao magĩtũũra kuo ihinda inene.  “Na rĩĩrĩ, rĩrĩa Ngai wao aameerire mathaame matige mĩciĩ yao manyiite rũgendo meerekeire Kanaani-rĩ, nĩmaatũũrire bũrũri ũcio na magĩtonga mũno na thahabu, na betha, o na ndũũru nene cia mahiũ.  Ningĩ rĩrĩa bũrũri wa Kanaani wagĩire na ng'aragu nene-rĩ, makĩũrĩra Misiri na magĩtũũra kuo itĩĩna rĩothe rĩrĩa kwarĩ na irio. Nao marĩ kũu nĩmaatuĩkire andũ aingĩ mũno, o nginya matingĩatarĩkire.  Kwoguo mũthamaki wa Misiri akĩmagarũrũka na akĩambĩrĩria kũmahinyĩrĩria na kũmahatĩrĩria moombe maturubaarĩ. Aamahinyĩrĩirie o nginya akĩmatua ngombo.  No andũ acio nĩmaakaĩire Ngai wao, naake akĩhũũra bũrũri wothe wa Misiri na matũhũũhũ matangĩahonekire, na kwoguo andũ a Misiri makĩmaingata kuuma kũu kwao.  Ngai wao agĩkĩũmithia Iria rĩrĩa Ituune mbere yao, akĩmatongoria amagereirie njĩra ya kĩrĩmainĩ gĩa Sinai na Kadeshi Barinea. “Na rĩĩrĩ, andũ a Isiraeli makĩingata andũ oothe arĩa maatũũraga werũinĩ, magĩkĩĩnyiitĩra bũrũri wa Aamori na makĩniina o kũniina atũũri oothe a Heshiboni. Ningĩ rĩrĩa maaringire rũũĩ rwa Jorodani, nĩmeenyiitĩire bũrũri wothe wa irĩmainĩ, makĩingata Akanaani oothe, na Aperizi, na Ajebusi, na Ashekemi, na Agarigashi oothe, nao magĩtũũra bũrũri ũcio mĩaka mĩingĩ.  “Hĩndĩ ciothe rĩrĩa mataakoragwo meehĩĩtie mbere ya Ngai wao nĩmaathiaga na mbere nĩ gũkorwo Ngai wao nĩathũire waganu. No rĩrĩa maagarũrũka magatiganĩria njĩra ĩrĩa aamataarĩirie nĩmaaniinagĩrwo mbaarainĩ iria ciarũmanagĩrĩra, na amwe aao makanyiitwo mĩgwate magatwarwo bũrũri mũgeni. Hekaarũ ya ngai wao nĩyatharũragio ĩkagũithio thĩ, namo matũũra maao makooywo nĩ thũ ciao. No rĩu tondũ nĩmacookereire Ngai wao-rĩ, nĩmacookeete mũciĩ kuuma mabũrũri moothe kũrĩa maahurunjũkĩire, na makeenyiitĩra rĩngĩ itũũra rĩa Jerusalemu, kũrĩa maakĩĩte Hekaarũ na magatũũra o rĩngĩ bũrũri wa irĩmainĩ ũrĩa watigĩĩtwo ũtarĩ na andũ. “Kwoguo mũthamaki na mwathi wakwa angĩkorwo andũ aya nĩmahĩtĩirie Ngai wao o na matekũmenya, na tũngĩtuĩria wega tũmenye atĩ me na ihĩtia o na rĩrĩkũ, no tũthiĩ tũmatharĩkĩre. No rĩĩrĩ, angĩkorwo matiunĩĩte watho wa Ngai wao tigana nao nĩ ũndũ mwathani wao nĩekũmagitĩra na ithuĩ tũgĩtuĩke andũ a gũthekererwo nĩ thĩ yothe.” Macookio ma andũ oothe Rĩrĩa Akioru aarĩĩkirie mĩario yake, andũ oothe arĩa maathiũrũkĩirie hema makĩambĩrĩria kwambũrũrũka. Na rĩĩrĩ, atongoria arĩa anene a thigari cia Holoferine, o na andũ oothe arĩa maatũũraga ndeereinĩ cia iria, o na Amoabi makĩambĩrĩria kuuga atĩ Akioru ooragwo. Makiuga atĩrĩ, “Tũgwĩtigĩra Aisiraeli nĩkĩ? Nĩ andũ matarĩ hinya na matangĩhota gwĩtiiria mũtharĩko mũnene. Nĩtũmatharĩkĩre! Thigari ciaku, wee Holoferine nĩikũmaniina.”