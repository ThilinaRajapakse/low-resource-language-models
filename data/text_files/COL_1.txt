 Kuuma kũrĩ niĩ Paũlũ, mũtũmwo wa Kristũ Jesũ nĩ ũndũ wa kwenda kwa Ngai, na kuuma kũrĩ Timotheo mũrũ wa Ithe witũ: Kũrĩ andũ a Ngai arĩa me Kolosai, o inyuĩ aariũ na aarĩ a Ithe witũ ehokeku thĩinĩ wa Kristũ: Wega na thaayũ wa Ngai Ithe witũ irogĩa na inyuĩ. Mahooya ma gũcookia ngaatho Hingo ciothe rĩrĩa tũkũmũhoera nĩtũcookagĩria Ngai Ithe wa Mwathani witũ Jesũ Kristũ ngaatho, tondũ nĩtũiguĩte ũhoro wa wĩtĩkio wanyu thĩinĩ wa Jesũ Kristũ, na ũrĩa mwendeete andũ a Ngai oothe. Hĩndĩ ĩrĩa ndũmĩrĩri ĩrĩa ya ma, nĩ yo Ũhoro ũrĩa Mwega, yokire kũrĩ inyuĩ rĩa mbere, nĩmwaiguire ũhoro wa mwĩhoko ũrĩa ĩheanaga. Kwoguo wĩtĩkio na wendo wanyu irĩ na mũthingi harĩ kĩrĩa mwĩrĩgagĩrĩra kĩrĩa mũigĩirwo handũ heega kũũrĩa igũrũ. Ũhoro ũcio mwega ũrathiĩ o na mbere kũreehe maciaro na nĩũrahunja thĩ yothe, o ta ũrĩa wahunjire gatagatĩinĩ kaanyu kuuma mũthenya ũrĩa mwaiguire ũhoro wa wega wa Ngai na mũkĩũmenya na ma.  Ũhoro ũcio mwamenyithirio nĩ Epafara, ndungata ĩrĩa twendeete na tũrutithanagia wĩra nayo. Epafara nĩ mũruti wa wĩra wa Kristũ mwĩhokeku, na arutaga wĩra handũ haitũ.#. Handũ haitũ: Maandĩko mamwe moigaga “handũ haanyu.” Nĩatũmenyithĩĩtie ũhoro wa wendo ũrĩa mũheetwo nĩ Roho. Nĩ ũndũ ũcio, kuuma mũthenya ũrĩa twaiguire ũhoro wanyu tũtirĩ twatiga kũmũhoera. Tũthaithaga Ngai amũiyũrie ũmenyo wa wendi wake hamwe na ũũgĩ wothe na ũmenyo iria iheanagwo nĩ Roho wake. Nĩguo mĩikarĩre yanyu ĩkoragwo ĩ mĩagĩrĩru he Mwathani na ĩmũkenagie, na ĩkoragwo na ciĩko njega, na mũthiage o na mbere gũkũra ũhoroinĩ wa Ngai. Ngai aromwĩkĩra hinya ũrĩa uumaga hinyainĩ wake mũnene, nĩguo mũhotage kũũmĩrĩria maũndũ moothe mũkirĩrĩirie, mwĩ na gĩkeno, mũgĩcookagĩria Ngai Ithe witũ ngaatho, tondũ nĩ we watũmire mũtuĩke agai a kĩrĩa aigĩire andũ aake ũthamakiinĩ wa ũtheri. Nĩatũhonokirie agĩtũruta hinyainĩ wa nduma, agĩtũreehe atũmenyereire Ũthamakiinĩ wa Mũũriũ wake ũrĩa eendeete mũno,  o we ũtũmaga tũkũũrwo na tuoherwo meehia maitũ. Mũhianĩre wa Kristũ na wĩra wake Kristũ nĩ we mũhiano wa Ngai ũrĩa ũtoonekaga; nĩ we irigithaathi rĩa ciũmbe ciothe. Ngai oombire indo ciothe na ũndũ wake, ituĩke ciake; iria irĩ thĩ na iria irĩ igũrũ, iria cionekaga na iria itoonekaga, o na moonene moothe na moothamaki, na maahinya. Kristũ aarĩ kuo mbere ya indo ciothe, na o kĩndũ kĩgĩaga na handũ haakĩo kĩũmbe thĩinĩ wa Jesũ.  Nĩ we mũtwe wa mwĩrĩ wake, na nĩguo kanitha. Nĩ we kĩhumo gĩa kanitha. Nĩ we maciaro ma mbere ma kũriũka kuuma kũrĩ akuũ, nĩguo maũndũinĩ moothe atuĩke no we wa mbere. Nĩ gũkorwo Ngai nĩonire arĩ wega Mũũriũ ahaanane biũ naake.  Kwoguo Ngai nĩahũthĩrire Mũũrũwe nĩguo thĩ yothe ĩcookanwo naake. Ngai aahũthĩrire gĩkuũ kĩa Mũũriũ wake mũtharabainĩ nĩguo kũgĩe na thaayũ, na nĩ ũndũ ũcio indo ciothe, iria irĩ thĩ na iria irĩ igũrũ, igĩcookanwo naake. O na inyuĩ kwĩ hĩndĩ mwarĩ kũraaya na Ngai na mwarĩ thũ ciake, nĩ ũndũ wa maũndũ mooru marĩa mweciiragia na mwekaga. No rĩu, nĩ ũndũ wa gĩkuũ kĩa Mũũrũwe, Ngai nĩamũtuĩte araata aake, nĩguo amũtware harĩ we mũrĩ atheru, athingu, na mũtarĩ na ũcuuke. Kwoguo no mũhaka mũikarage mũrĩ ehokeku na mũrũmĩĩte wega mũthingiinĩ ũrĩa wa ma na mũrũmu, na mũtigeetĩkĩre kweherio kuuma he kĩĩrĩgĩrĩro kĩrĩa mwagĩire nakĩo hĩndĩ ĩrĩa mwaiguire Ũhoro ũrĩa Mwega. Ũhoro ũcio Mwega nĩguo niĩ, Paũlũ ndatuĩkire ndungata yaguo, na nĩũhunjĩirio andũ a thĩ yothe. Wĩra wa Paũlũ ta ndungata ya kanitha Niĩ rĩu nĩngeneete tondũ wa ũrĩa nyariiragwo nĩ ũndũ wanyu. Kũnyariirwo kũu mwĩrĩ wakwa ũnyariiragwo nakuo nĩgũteithĩrĩria ndeithagĩrĩria kũhingia mĩnyamaaro ĩrĩa Kristũ aatigarĩĩtie kũhingia nĩ ũndũ wa mwĩrĩ wake, na nĩguo kanitha. Ngai nĩanduire ndungata ya kanitha nĩ ũndũ wanyu, akĩĩhe wĩra wa gũtũma ndũmĩrĩri yake ĩmenyeke biũ. Ndũmĩrĩri ĩyo ĩtũire ĩhithĩĩtwo njiarwa ciothe iria ihĩtũkĩĩte, no rĩu nĩamĩguũrĩirie andũ aake. Muorooto wa Ngai nĩkũmenyithia andũ aake ũrĩa ũtonga wa hitho ĩyo ũrĩ mũnene gatagatĩinĩ ka andũ oothe a ndũũrĩrĩ. Hitho ĩyo nĩ atĩ Kristũ e thĩinĩ wanyu; ũguo nĩkuuga atĩ Ngai nĩagaatũma mũgae riiri wake. Ũcio nĩ we ithuĩ tũhunjagĩria andũ oothe ũhoro wake. Tũmakaanagia na tũkamaruta na ũmenyo wothe ũrĩa twĩ naguo, nĩguo moonekage marĩ agima thĩinĩ wa Kristũ. Ũndũ ũcio nĩguo niĩ ndĩĩnogagia nĩ ũndũ waguo, ngĩĩrutanagĩria na hinya wothe ũrĩa Kristũ aaheaga.