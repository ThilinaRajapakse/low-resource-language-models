 Hĩndĩ ĩyo anabii aya eerĩ Hagai na Zekaria mũrũ wa Ido, makĩambĩrĩria kũrathĩra Ayahudi arĩa maatũũraga Juda na Jerusalemu thĩinĩ wa rĩĩtwa rĩa MWATHANI.  Hĩndĩ ĩrĩa Zerubabeli mũrũ wa Shealitieli na Joshua mũrũ wa Jehozadaku maiguire ndũmĩrĩri ciao, makĩambĩrĩria gwaka rĩngĩ Hekaarũ ya Ngai kũu Jerusalemu na magĩteithĩrĩrio nĩ anabii acio eerĩ. Na ihinda o ro rĩu Tatenai, barũũthi wa mwena wa ithũĩro wa rũũĩ rwa Farati, na Shetharu Bozenai, na anene arĩa angĩ magĩũka Jerusalemu makĩmooria atĩrĩ, “Nũũ wamũheire watho wa gwaka Hekaarũ ĩno rĩngĩ o na kũmĩrĩĩkia?” Ningĩ magĩcooka makiuga maheeo marĩĩtwa ma andũ arĩa oothe maamateithagĩrĩria gwaka. No rĩĩrĩ, MWATHANI no aagitagĩra atongoria a Ayahudi acio, nao anene acio a Perisia matiigana kũgirĩrĩria mwako ũthiĩ na mbere o nginya maandĩkĩre Dario marũa na manyiite macookio maake. Ĩno nĩyo ribooti ĩrĩa maandĩkĩire mũthamaki: Kũrĩ Dario mũthamaki, wathani waku ũrotũũra na thaayũ. Atĩrĩĩrĩ, nĩtũkwenda ũmenye wee mũgaathe mũthamaki witũ, atĩ nĩtwathiire bũrũri wa Juda, tũgĩkora mwako wa Hekaarũ ya Ngai ũrĩa Mũnene ũgĩakwo rĩngĩ na mahiga manene, o nacio mbaaũ ikaigĩrĩrwo igũrũ wa thingo. Naguo wĩra ũcio nĩũrarutwo ũmenyereirwo mũno na ningĩ nĩũrathiĩ na mbere mũno. Ningĩ nĩtwacookire tũkĩũria atongoria a andũ acio kũrĩa marutĩĩte watho wa gwaka rĩngĩ Hekaarũ ya MWATHANI o na kũmĩrĩĩkia. O na tũgĩcooka tũkĩmooria marĩĩtwa maao nĩguo tũkũmenyithie atongoria aao. Nao magĩtũcookeria atĩrĩ, “Ithuĩ tũrĩ ndungata cia Ngai ũrĩa wa igũrũ na thĩ, na nĩgwaka tũraaka rĩngĩ Hekaarũ ĩno yakĩĩtwo na ĩkĩrĩĩkio mĩaka mĩingĩ ĩthirĩĩte nĩ mũthamaki wa Isiraeli warĩ na hinya mũno.  No rĩĩrĩ, maithe maitũ nĩmaaraakaririe Ngai wa igũrũ, akĩmarekereria kũrĩ Nebukadinezaru, mũthamaki wa Babiloni, wa wathani wa Akalidei, akĩmahoota. Naake agĩkĩananga Hekaarũ ĩno, na agĩtaha andũ a gũũkũ akĩmatwara Babiloni.  No rĩĩrĩ, mwaka wa mbere wa ũthamaki wa Cairasi, Cairasi ũcio mũthamaki agĩgĩathana akiuga atĩ Hekaarũ ya Ngai yambĩrĩrie gwakwo rĩngĩ. Ningĩ agĩcookia indo cia thahabu na cia betha cia hekaarũ ya ngai iria Nebukadinezaru aarutĩĩte Hekaarũinĩ kũu Jerusalemu agacitwara agĩciiga hekaarũinĩ ya kũu Babiloni. Indo icio ciothe Cairasi agĩcinengera mũndũ ũmwe wetagwo Shashibazaru, ũrĩa atuĩte barũũthi wa Juda.” Naake mũthamaki akĩmwĩra atĩrĩ, “Oya indo ici ũthiĩ nacio ũgacicookie Hekaarũinĩ ĩrĩa ĩrĩ Jerusalemu, na ningĩ wakithie Hekaarũ ĩyo rĩngĩ handũ o harĩa yakĩĩtwo mbere ĩyo. Hĩndĩ ĩyo Shashibazaru agĩgĩũka, agĩaka mũthingi wa Hekaarũ, naguo mwako no ũthiyaga na mbere na ndũrĩ warĩĩka.” Rĩu-rĩ, Wee mũthamaki, ũngĩkorwo nĩũkuona kwagĩrĩire, reka gũcario mabukuinĩ ma maũndũ marĩa meekĩkire tene ma kũu Babiloni, kũrorwo wega kana Cairasi ũcio mũthamaki nĩ we wathanire atĩ Hekaarũ ĩno ya Ngai gũũkũ Jerusalemu yakwo rĩngĩ, nawe ũtũcookerie ũhoro ũtwĩre wendi waku igũrũ rĩa ũndũ ũyũ.