 Ngai kwarĩria andũ na ũndũ wa Mũũriũ Matukũinĩ ma tene Ngai nĩaragĩria maithe maitũ hĩndĩ o hĩndĩ o na njĩra mwanya mwanya na tũnua twa anabii. Ĩndĩ matukũinĩ maya ma kũrigĩrĩria atwarĩirie na ũndũ wa Mũũriũ. Mũũriũ ũcio no we Ngai aatuire akaagaya indo ciothe, na Ngai oombire thĩ yothe na ũndũ wake. Ningĩ nĩ we wonanagia ũkengu wa riiri wa Ngai; nĩ we mũhianĩre wa ũrĩa Ngai atariĩ, na no we ũnyiitĩrĩire thĩ yothe na kiugo gĩake kĩrĩ hinya. Naake arĩĩkia gũtheria andũ kuuma meehiainĩ maao nĩathiire agĩikara mwena wa ũrĩo wa Ngai Mwene Hinya Wothe kũũrĩa igũrũ. Ũnene wa Mũrũ wa Ngai Na rĩĩrĩ, Ngai nĩanenehirie Mũũriũ ũcio gũkĩra araika, o narĩo rĩĩtwa rĩrĩa aamũheire nĩ inene gũkĩra marĩĩtwa ma araika.  Amu gũtirĩ hĩndĩ Ngai arĩ eera mũraika wake o na ũmwe atĩrĩ, “Wee wĩ Mũũriũ wakwa; Ũũmũũthĩ nĩndatuĩka Thooguo.” O na kana akĩmwĩra atĩrĩ, “Nĩngaatuĩka Thooguo, Nawe ũtuĩke Mũũriũ wakwa.”  No rĩĩrĩ, rĩrĩa aareehage Mũrũ wake wa irigithaathi gũũkũ thĩ Ngai oigire atĩrĩ, “Araika oothe a Ngai no mũhaka mamũthaathayagie.”  Ha ũhoro wa araika Ngai oigire atĩrĩ, “Ngai atuaga araika aake huuho, arĩa mamũtungatagĩra akamatua nĩnĩmbĩ cia mwaki.”  No ha ũhoro wa Mũũriũ akiuga atĩrĩ, “Wee Ngai, ũthamaki waku ũgũtũũra tene na tene! Amu wathaga andũ aaku#. Aaku: Maandĩko mamwe moigaga “aake.” na kĩhooto. Wee wendeete ũthingu na ũgathũũra waganu. Nĩ ũndũ ũcio, Ngai, o we Ngai waku, nĩagũthuurĩĩte na agagũitĩrĩria maguta ma ũkeni ũkĩĩrĩĩte ũrĩa aheete andũ a thiritũ yaku.”  Na ningĩ akiuga atĩrĩ, “Wee, Mwathani, nĩ we wombire thĩ o kĩambĩrĩria, nakuo matuinĩ ũgĩgũthondeka na mooko maaku. Cio nĩigaathira, no wee ndũgaathira; nĩigaakũra o ta nguo. Nĩũgaacikũnjakũnja o ta nguo, nacio nĩikaagarũrũka o ta nguo. No wee ndũrĩ hĩndĩ ũgarũrũkaga, na matukũ maaku matirĩ mũthia.”  Ngai gũtirĩ hĩndĩ arĩ eera mũraika wake o na ũmwe atĩrĩ, “Ikara mwena wakwa wa ũrĩo nginya rĩrĩa ngaatũma ũrangĩrĩrie thũ ciaku.” Araika-rĩ, makĩrĩ a? O nĩ maroho marĩa matungatagĩra Ngai, na nĩmatũmagwo magateithie andũ arĩa makaahonokio nĩ Ngai.