 Isiraeli kwanangwo Kaĩ mũrĩ thĩĩnainĩ-ĩ! Inyuĩ mũikaraga mwĩgangarĩĩte Zayuni, o inyuĩ mũiguaga mũiganĩire kũu Samaria, o inyuĩ andũ arĩa mũrĩ igweta thĩinĩ wa rũũrĩrĩ rũũrũ rũnene rwa Isiraeli, o inyuĩ andũ mookaga kũrĩ inyuĩ gũcaria ũteithio! Tathiĩi itũũra rĩa Karine mwĩyonere. Muoima kũu mũthiĩ Hamathu, itũũra rĩrĩa inene, mũcooke mũikũrũke itũũra rĩa Afilisiti rĩa Gathu. Atĩrĩĩrĩ, matũũra macio-rĩ, nĩ meega gũkĩra moothamaki maya ma Juda na Isiraeli? Ningĩ-rĩ, nĩ maariĩ gũkĩra mabũrũri maya maanyu? Mũtirĩ hingo mwĩciiragia atĩ mũthenya mũũru no ũmũkorerere. No rĩĩrĩ, maũndũ marĩa mwĩkaga nĩmagũtũma mũthenya ũcio ũkuhĩrĩrie. Kaĩ mũrĩ thĩĩnainĩ-i! Inyuĩ mũkomagĩra itanda cia mĩguongo, mũkarĩaga tũtũrũme tũrĩa tũnoru tuumĩĩte rũũruinĩ na tũteegwa tũrĩa tuororo twa gũtuĩrwo. Mwĩkenagia na gũtunga nyĩmbo na mũgeethondekera inanda cia kũina nacio, o ta ũrĩa Daudi eekaga. Mũnyuaga ndibei na mbakũri na mũkehakaga maraaci marĩa meega. No rĩĩrĩ, mũtimakagio nĩkwanangwo kwa nyũmba ya Josefu! Kwoguo nĩ inyuĩ mũgũkorwo mũrĩ a mbere gũthaamio; na thigũkũ na maruga maanyu nĩmegũkinya mũthia.  Niĩ MWATHANI Ngai Mwene Hinya Wothe nĩndehĩta ngĩgwetaga rĩĩtwa rĩakwa niĩ mwene ndoiga atĩrĩ, “ Nĩkũnyira nyirĩĩte wĩtĩi wa andũ a Isiraeli, na ngathũũra nyũmba ciao iria ciirigĩirwo na thingo cia hinya. Nĩngũneana itũũra rĩao rĩrĩa inene o na indo iria ciothe irĩ kuo mookoinĩ ma thũ ciao.” Andũ ikũmi mangĩkorwo matigarĩĩte mũciĩ ũmwe, o nao no megũkua. Na rĩĩrĩ, mũndũ wa nyũmba yao ũrĩa ũngĩthika cĩimba icio, angĩũka gũciruta nyũmba oorie mũndũ ũrĩa ũtigarĩĩte ehithĩĩte kuo atĩrĩ, “Mũrĩ na mũndũ ũngĩ kũu?” Naake acookie atĩrĩ, “Gũtirĩ ũngĩ.” Arĩmwĩraga atĩrĩ, “Kira! Tũtikaagwete rĩĩtwa rĩa MWATHANI.”#. Mũhari ũyũ ti mũtaũku wega maandĩkoinĩ ma Kĩhibirania. Tondũ-rĩ, MWATHANI nĩarutĩĩte watho atĩ nyũmba ĩrĩa nene ĩmomorwo ĩtigwo o ikĩngĩa, nayo ĩrĩa niini ĩmomorwo ĩtuĩke mũthegethege. Atĩrĩĩrĩ, mbarathi-rĩ, no ĩhanyũke mahiga igũrũ? Andũ-rĩ, no marĩme iria-inĩ na mũraaũ ũguucĩĩtio nĩ ndeegwa? No inyuĩ-rĩ, nĩmũtũmĩĩte waragania ũtuĩke ũrogi, naguo ũthingu ũtuĩke waganu! Inyuĩ mwĩrahaga mũkoiga atĩrĩ, “Githĩ tũtiĩnyiitĩire itũũra rĩa Lodebari#. Lodebari: Na Kĩhibirania rĩĩtwa rĩĩrĩ nĩ ta kuuga “Kĩndũ gĩa tũhũ.”? Githĩ tũtirĩ na hinya wa kũigana wa gũtaha itũũra rĩa Karinaimu#. Karinaimu: Na Kĩhibirania rĩĩtwa rĩĩrĩ nĩ ta kuuga “Hĩa.”?” No rĩĩrĩ, MWATHANI Mwene Hinya Wothe ekuuga atĩrĩ, “Inyuĩ andũ a Isiraeli, nĩngũtũma rũũrĩrĩ na nĩrũkwĩgwatĩra bũrũri wanyu. Naruo rũkũmũhatĩrĩria kuuma o Itoonyeroinĩ rĩa itũũra rĩa Hamathu mwena wa na rũgongo nginya karũũĩinĩ ka Araba na mwena wa na kĩanda.”