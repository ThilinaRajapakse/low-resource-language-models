 Iceera rĩa kwini wa Sheba (Atha .-)  Na rĩĩrĩ, rĩrĩa kwini wa Sheba aiguire ngumo ya Solomoni, agĩthiĩ Jerusalemu nĩguo akamũgerie na kũmũũria ciũria nditũ. Naake agĩthiĩ Jerusalemu arũmĩrĩirwo nĩ andũ aingĩ marĩ na ngamĩĩra ikuuĩĩte mbithaarĩ, thahabu nyingĩ mũno, o na tũhiga twa goro. Rĩrĩa maikaranirie o eerĩ, kwini akĩmũũria maũndũ moothe marĩa eendaga kũmũũria. Naake Solomoni akĩmũcookeria maũndũ moothe hatarĩ ũndũ o na ũmwe ũkũmũrema. Naake kwini wa Sheba agĩkĩĩiguĩra ũũgĩ wa Solomoni na akĩyonera nyũmba ĩrĩa aakĩĩte. Agĩcooka agĩkĩona irio iria aarĩaga, mũtũũrĩre wa njaama ciake, mũtungatĩre ũrĩa ciamũtungatagĩra, mwĩhumbĩre wacio wa nguo, mwĩhumbĩre wa ndungata iria ciamũtungataga meethainĩ, o na magongoona ma njino marĩa aarutaga Hekaarũinĩ. Maũndũ macio moothe makĩmũgegia o na makĩmumakia. Naake kwini agĩkĩĩra mũthamaki atĩrĩ, “Ti itherũ maũndũ moothe marĩa njiguĩte makĩario bũrũriinĩ wakwa magũkoniĩ wee o na ũũgĩ waku nĩ ma ma. No rĩĩrĩ, ũhoro ũcio ndeerwo ndiawĩtĩkirie nginya o hĩndĩ ĩrĩa ndĩrookire gũũkũ ndĩrawĩyonera niĩ mwene. Atĩrĩĩrĩ, o na nuthu yaguo ndiaũiguĩte, nĩ ũndũ ũũgĩ waku nĩũkĩrĩĩte ũrĩa ndaiguĩte. Gũkena-rĩ, nĩ arũme aya magũtungataga na makagĩa na mweke wa kũiguaga ciugo cia ũũgĩ waku! MWATHANI Ngai waku arogoocwo! Nĩakeneetio nĩwe agagũtua mũthamaki ũthamakage thĩinĩ wa rĩĩtwa rĩake. Nĩ ũndũ MWATHANI nĩendeete andũ aake o na akeenda magaacĩre tene na tene, nĩkĩo gĩtũmĩĩte agũtue mũthamaki nĩguo ũmatuagĩre ciira na kĩhooto na ũthingu.” Naake kwini akĩhe mũthamaki Solomoni iheeo iria aamũreeheire: nacio nĩ makĩria ma kiro ngiri inya (,) cia thahabu, indo nungi wega nyingĩ mũno o na tũhiga twa goro. Gũtiakorirwo kuonekeete mũndũ ũngĩ wamũheete indo nũngi wega nyingĩ ta icio kwini wa Sheba aamũheire. (Atwarithia meeri a Hiramu na a Solomoni, arĩa maareehage thahabu mamĩrutĩĩte Ofiri, nĩmaareehage mĩthandarĩ mĩingĩ o na tũhiga twa goro marutĩĩte o kuo. Naake Solomoni agĩthondeka ngathĩ cia Hekaarũ o na cia nyũmba ya mũthamaki na mbaaũ cia mĩthandarĩ ĩyo. Ningĩ agĩthondeka inanda o na ngita cia aini a nyĩmbo. Gũtionekeete indo ta icio bũrũriinĩ wa Juda mbere ĩyo.) Naake mũthamaki Solomoni akĩhe kwini wa Sheba kĩrĩa gĩothe oorĩĩtie igũrũ wa iria ingĩ aamũheete. Naake kwini hamwe na ndungata ciake makĩinũka Sheba bũrũriinĩ wao. Ũtonga wa Solomoni (Atha .-) Na rĩĩrĩ, mũthamaki Solomoni nĩamũkagĩra ta kiro ngiri mĩrongo ĩrĩ na ithatũ (,) cia thahabu o mwaka kuongerera marĩhi ma magooti marĩa maarĩhagwo nĩ ahũũri a mbiacara na oonjoria. O na ningĩ nĩareehagĩrwo thahabu na betha nĩ athamaki a Arabia, o na abarũũthi a ng'ongo cia Isiraeli. Ningĩ mũthamaki Solomoni agĩthondekithia ngo nene magana meerĩ; o ĩmwe yekagĩrwo ta kiro mũgwanja cia thahabu yaturĩĩtwo wega. Ningĩ agĩcooka agĩthondeka ngo niinaniini magana matatũ, na o ĩmwe yekagĩrwo kiro ithatũ cia thahabu ĩrĩa iturĩĩtwo wega. Naake mũthamaki akĩiga ngo icio ciothe nyũmbainĩ ĩrĩa yetagwo mũtitũ wa Lebanoni.#. Mũtitũ wa Lebanoni: Ĩno yarĩ nyũmba ya magongoona yarĩ thĩinĩ wa nyũmba ya mũthamaki yagemeetio na mĩtarakwa mwena wa nathĩinĩ. Mũthamaki agĩcooka agĩthondekithia gĩtĩ gĩa ũthamaki kĩnene mũno kĩa mũguongo, agĩcooka agĩkĩhumbĩra na thahabu ĩrĩa therie mũno. Nakĩo gĩtĩ kĩu kĩahaicagwo na ngathĩ ya makinya matandatũ, na kĩarĩ na gaturwa ga kũigĩrĩra magũrũ kaahumbĩrĩĩtwo na thahabu. Ningĩ nĩkĩarĩ na handũ ha kũigĩrĩra mooko mĩena yerĩ, na mĩhianano ĩĩrĩ ya mĩrũũthi yarũgamĩtio mĩenainĩ ĩyo yerĩ ya mooko macio. O na nĩkĩarĩ na mĩhianano ikũmi na ĩĩrĩ ya mĩrũũthi mĩenainĩ ya ngathĩ, o ngathĩ ĩgagĩkorwo na mĩhianano ya mĩrũũthi ĩĩrĩ ĩng'ethanĩirie. Gũtirĩ gwathondekwo gĩtĩ kĩngĩ kĩa ũthamaki takĩo ũthamakiinĩ ũngĩ o na ũrĩkũ. Ikombe ciothe cia mũthamaki Solomoni o na indo cia kũhũthĩrwo iria ciaigĩĩtwo nyũmba ĩrĩa yetagwo mũtitũ wa Lebanoni ciarĩ cia thahabu ĩrĩa therie mũno. Na rĩĩrĩ, betha ndĩonagwo ta kĩndũ kĩrĩ bata matukũinĩ ma ũthamaki wa Solomoni. Solomoni aarĩ na gĩkundi kĩa meeri gĩatwaranaga hamwe na gĩkundi kĩa Hiramu mũthamaki wa Turo. O mĩaka ĩtatũ yathira, meeri ciake nĩciacookaga ikuuĩĩte thahabu, betha, mĩguongo, nũgũ na thinwa. Mũthamaki Solomoni aatongeete na akoohĩga agakĩra athamaki oothe a thĩ. Nao athamaki oothe a thĩ magagĩũkaga kũrĩ we nĩ geetha maigue ũũgĩ ũcio Ngai aamũheete. Mũthamaki o wothe ũrĩa wokaga kũmuona nĩamũreehagĩra iheeo. Iheeo icio ciakoragwo irĩ indo cia betha, thahabu, nguo, indo cia mbaara, mbithaarĩ, mbarathi na nyũmbũ. Ũndũ ũyũ wekĩkaga mwaka o mwaka.  Ningĩ Solomoni nĩarĩ na ciugũ ngiri inya (,) cia mbarathi ciake o na tũnyũmba twa ngaari ciake cia mbarathi ngiri inya (,). Na nĩarĩ na thigari cia mbarathi ngiri ikũmi na igĩrĩ (,). Akĩiga imwe ciacio matũũra mangĩ mwanya mwanya, na iria ingĩ agĩikara nacio kũu Jerusalemu.  Na rĩĩrĩ, Solomoni nĩ we wathaga athamaki oothe kuuma rũũĩinĩ rwa Farati o nginya bũrũri wa Afilisiti o na nginya mũhakainĩ wa Misiri. Matukũinĩ ma ũthamaki wake betha yaingĩhĩĩte Jerusalemu o ta mahiga, nayo mĩtarakwa ĩkaingĩha o ta mĩkũyũ ĩrĩa yarĩ magũrũinĩ ma irĩma cia Juda mwena wa na ithũĩro.  Naake Solomoni niagũraga mbarathi kuuma Misiri o na kuuma mabũrũri mangĩ. Wathani wa Solomoni na njĩra nguhĩ (Atha .-) Na rĩĩrĩ, ciĩko iria ingĩ Solomoni eekire, kuuma kĩambĩrĩria nginya kĩrĩĩkĩro, ciandĩkĩĩtwo Ibukuinĩ rĩa maũndũ ma Mũnabii Nathani, o na ũrathiinĩ wa Ahija wa itũũra rĩa Shilo, o na maandĩkoinĩ ma cioneki cia Ido iria ciakoniĩ Jeroboamu mũrũ wa Nebati. Naake Solomoni agĩthamakĩra Aisiraeli oothe e Jerusalemu mĩaka mĩrongo ĩna. Naake agĩkua, agĩthikwo itũũra rĩa Daudi, naake Rehoboamu mũũrũwe, agĩthamaka ithenya rĩake.