 Ngai kũhe Musa hinya wa kũringa ciama Ningĩ Musa agĩcookeria MWATHANI atĩrĩ, “Andũ a Isiraeli mangĩrega kũnjĩtĩkia na gũthikĩrĩria ũrĩa ngũmeera-rĩ, ngeeka atĩa mangĩnjĩĩra atĩ wee ndwanyumĩrĩire?” Kwoguo MWATHANI agĩkĩmũũria atĩrĩ, “Nĩ kĩĩ kĩu ũnyiitĩĩte?” Naake Musa akĩmũcookeria atĩrĩ, “Nĩ mũthĩĩgi.” MWATHANI akĩmwĩra atĩrĩ, “Taũikie thĩ.” Rĩrĩa Musa aikirie mũthĩĩgi ũcio thĩ, ũgĩtuĩka nyoka, naake akĩmĩũrĩra. No MWATHANI akĩmwĩra atĩrĩ, “Inamĩrĩra ũmĩnyiite gitong'oe.” Musa agĩkĩinamĩrĩra akĩmĩnyiita, nayo ĩgĩtuĩka mũthĩĩgi rĩngĩ. MWATHANI akĩmwĩra atĩrĩ, “Ũguo nĩguo ũgeeka nĩguo andũ a Isiraeli meetĩkie atĩ MWATHANI, o we Ngai wa maithe maao, o we Ngai wa Aburahamu, Isaaka, na Jakubu nĩakuumĩrĩire.” Ningĩ MWATHANI akĩarĩria Musa akĩmwĩra atĩrĩ, “Taikia guoko gwaku gĩthũriinĩ gĩaku.” Naake Musa agĩikia guoko gwake gĩthũriinĩ gĩake; rĩrĩa aakũrutire, gũgĩkorwo kũrũarĩĩte mũrimũ mũũru wa ngoothi, gũkeerũha o ta ira. MWATHANI akĩmwĩra rĩngĩ atĩrĩ, “Tacookia guoko gwaku gĩthũriinĩ gĩaku.” Naake agĩĩka o ta ũguo, na rĩrĩa aakũrutire, gũgĩkorwo gwĩ kũgima o ta mwĩrĩ ũrĩa ũngĩ. MWATHANI agĩkĩmwĩra atĩrĩ, “Mangĩkaaga gũgwĩtĩkia o na kana marege kũigua ũira wa kĩama kĩa mbere, nĩmageetĩkia ũira wa kĩama kĩu gĩa keerĩ. Mangĩkĩrega gwĩtĩkia o na ũira wa ciama icio cierĩ, kana marege gũthikĩrĩria ũrĩa ũkaameera-rĩ, nĩũgaathiĩ ũtahe maaĩ rũũĩinĩ rwa Nailo ũmaite thĩ. Maaĩ macio nĩmagaatuĩka thakame.” No Musa akĩĩra MWATHANI atĩrĩ, “Mwathi wakwa, tiga kũndũma. Niĩ ndirĩ mũndũ mwaria, o na ndirĩ ndatuĩka mwaria kuuma tene, o na kuuma rĩrĩa wambĩrĩirie kwaria na niĩ. Mwarĩrie wakwa nĩ wa kahora, na nĩndondoiraga.” MWATHANI agĩkĩmũũria atĩrĩ, “Nũũ ũheaga mũndũ hinya wa kwaria? Nũũ ũtũmaga mũndũ atuĩke gĩtaigua kana aremwo nĩkwaria? Nũũ ũmũheaga ũhoti wa kuona kana agatũma atuĩke gĩtumuumu? Githĩ ti niĩ, MWATHANI? Rĩu gĩthiĩ! Nĩngũgũteithĩrĩria kwaria na nĩngũgũtaara ũrĩa ũkuuga.” No Musa agĩcookia atĩrĩ, “Mwathi wakwa, ndagũthaitha tũma mũndũ ũngĩ.” MWATHANI agĩkĩraakarĩra Musa akĩmũũria atĩrĩ, “Githĩ mũrũ wa maitũguo Harũni ũrĩa Mũlawii ndarĩ ho? Nĩnjũũĩ atĩ no ahote kwaria wega. O na nĩarooka gũgũtũnga, na akuona nĩegũkena. Mwarĩrie na ũmũtaare ũrĩa ekuuga; nĩngũmũteithĩrĩria inyuĩ eerĩ kwaria na ndĩmũtaare ũrĩa mũgwĩka. Nĩ we ũgũtuĩka wa kwaragĩria andũ handũ haaku, nawe ũgĩtuĩke ta Ngai harĩ we ũmwĩrage ũrĩa ekuuga. Oya mũthĩĩgi ũyũ ũthiĩ naguo, amu nĩũkaaringa ciama naguo.” Musa gũcooka Misiri Naake Musa agĩcooka kũrĩ Jethero, mũthoni we akĩmwĩra atĩrĩ, “Ndagũthaitha ũnjĩtĩkĩrie njooke kũrĩ andũ aitũ arĩa marĩ Misiri, nĩ geetha ngarore kana marĩ o muoyo.” Jethero akĩĩra Musa atĩrĩ, “Thiĩ na thaayũ.” Naake Musa arĩ o kũu bũrũriinĩ wa Midiani, MWATHANI nĩamwarĩirie akĩmwĩra atĩrĩ, “Cooka Misiri nĩ amu arĩa oothe meendaga gũkũũraga nĩmarĩĩkĩĩtie gũkua.” Kwoguo Musa agĩkĩoya mũtumia wake na aariũ aake, akĩmahaicia ndigiri, akĩnyiita rũgendo rwa gũcooka Misiri. Aathiire akuuĩĩte mũthĩĩgi ũrĩa Ngai aamwĩrĩĩte akuue. Ningĩ MWATHANI akĩĩra Musa atĩrĩ, “Warĩĩkia gũcooka bũrũri wa Misiri-rĩ, ũtigĩrĩre nĩwaringa mbere ya mũthamaki wa Misiri ciama ciothe iria ngũheete hinya wa kũringa. No nĩngũũmia ngoro yake nĩguo agirie andũ mathiĩ. Hĩndĩ ĩyo nĩũkaamwĩra atĩrĩ, ‘MWATHANI ekuuga ũũ: Isiraeli nĩ mũũriũ wakwa wa irigithaathi.  Ndakwĩra atĩ ũreke mũũriũ wakwa athiĩ nĩ geetha agaathaathaiye. Ũngĩrega kũmwĩtĩkĩria athiĩ, nĩngũũraga mũũrũguo wa irigithaathi.’ ” Na rĩĩrĩ, marĩ handũ maambĩĩte hema njĩrainĩ magĩthiĩ Misiri-rĩ, MWATHANI nĩatũngire Musa na akĩgeria kũmũũraga. -Zipora agĩkĩoya kahiga kahaanaga rũenji, akĩruithia mũũriũ nako, agĩcooka akĩhuutia magũrũ#.- Magũrũ: Ĩno nĩ njĩra ya hitho ya kũgweta ciĩga cia ũciari. ma Musa na gakonde kau. Nĩ ũndũ wa irua rĩu akĩĩra Musa atĩrĩ, “Ti itherũ wee wĩ mũthuuri wa thakame!” Nĩ ũndũ ũcio MWATHANI agĩkĩhonokia muoyo wa Musa. Na rĩĩrĩ, MWATHANI nĩarĩĩkĩĩtie kwĩra Harũni atĩrĩ, “Thiĩ werũinĩ ũgatũnge Musa.” Kwoguo agĩthiĩ akĩmũtũnga kĩrĩmainĩ gĩtheru, akĩmũmumunya. Naake Musa agĩgĩtaarĩria Harũni ũhoro wothe ũrĩa MWATHANI aamũheete rĩrĩa aamwĩrire acooke Misiri. O na ningĩ nĩamũtaarĩirie ũhoro wa ciama iria MWATHANI aamwathĩĩte aringe. Kwoguo Musa na Harũni magĩgĩthiĩ Misiri, na makĩũngania atongoria oothe a andũ a Isiraeli. Harũni akĩmahe ũhoro wothe ũrĩa MWATHANI eerĩĩte Musa, naake Musa akĩringa ciama andũ meroreire. Nao andũ magĩĩtĩkia. Rĩrĩa maiguire atĩ MWATHANI nĩokĩĩte kũmarora, na nĩoneete mĩnyamaaro yao, makĩinamĩrĩria mĩtwe magĩthaathaiya.