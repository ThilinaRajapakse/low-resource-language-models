 Waganu wa andũ#. Thaburi ĩno yandĩkirwo nĩ Daudi, ndungata ya MWATHANI.  Andũ arĩa ooru matitĩĩaga Ngai meciiragia o ũhoro wa meehia. Nĩ gũkorwo meheenagia makeĩĩra atĩ Ngai ndangĩmenya meehia marĩa meekĩĩte na amaherithie nĩ ũndũ wamo. Kanua kaao kaaragia o maũndũ mooru na ma maheeni; matiĩkaga maũndũ ma ũũgĩ na meega. Mathugundaga mĩbango mĩũru makomeete itandainĩ ciao; njĩra ĩrĩa mageragĩra ĩmeerekagĩria o maũndũinĩ mooru; na gũtirĩ hĩndĩ mathũũraga ũndũ o wothe mũũru. Ũtugi wa Ngai Ũtugi waku, MWATHANI, ũkinyĩĩte o igũrũ, naguo wĩhokeku waku ũgakinya o matuinĩ. Ũthingu waku ũraihĩĩte na igũrũ o ta irĩma, namo matua maaku ma ciira makarikĩra o ta kũndũ kũrĩa kũriku mũno kwa iria. Nĩ we, MWATHANI, ũmenyagĩrĩra andũ o ũndũ ũmwe na nyamũ.  Ĩ ũtugi waku, Ngai, ndũkĩrĩ mũnene! Andũ ũmamenyagĩrĩra rungu rwa mathagu maaku. Nao makarĩa makahũũna wega nyũmbainĩ yaku, ũgacooka ũkamahe gĩa kũnyua kuuma rũũĩinĩ rwaku rwa ikeno. Wee-rĩ, nĩ we gĩthima kĩa muoyo, na tũmũrĩkagĩrwo nĩ ũtheri waku.  Kĩrĩrĩria gũkinyĩria arĩa makũũĩ wendo waku, o na ũkĩrĩrĩrie gwĩka wega arĩa atheru ngoro! Ndũkaareke nginyangĩrĩrio thĩ nĩ andũ arĩa marĩ mwĩtĩĩo, o na kana ũreke nyingatithio nĩ andũ arĩa meekaga ũũru.  Taone ũrĩa andũ arĩa ooru magũĩte! Maikanĩĩtio thĩ, na matingĩhota kwĩyũkĩria!