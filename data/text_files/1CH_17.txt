 Ndũmĩrĩri ya Nathani kũrĩ Daudi (Sam .-) Na rĩĩrĩ, rĩrĩa mũthamaki Daudi aakorirwo atũũrĩĩte nyũmbainĩ yake, akĩĩra mũnabii Nathani atĩrĩ, “Tarora wone atĩ rĩu ndĩraikara nyũmba yakĩĩtwo na mĩtarakwa, no Ithandũkũ rĩa Kĩrĩĩkanĩro kĩa MWATHANI rĩigĩĩtwo o hemainĩ!” Naake Nathani akĩmũcookeria atĩrĩ, “Ĩka o ta ũrĩa ũreciiria gwĩka, nĩ gũkorwo Ngai arĩ hamwe nawe.” No rĩĩrĩ, ũtukũ o ro ũcio Ngai akĩĩra Nathani atĩrĩ, “Thiĩ ũkeere ndungata yakwa Daudi atĩrĩ, ‘Ti we ũkũnjakĩra Hekaarũ ya gũikaraga. Kuuma rĩrĩa ndarutire andũ a Isiraeli kuuma Misiri kinyagia ũũmũũthĩ ndirĩ ndatũũra thĩinĩ wa Hekaarũ; ndũire njũrũũraga ngĩikaraga hemainĩ. Kũrĩa guothe ndũire thiaga na andũ a Isiraeli, ndirĩ ndooria mũtongoria o na ũmwe wa arĩa ndathuurire matongoragie andũ aakwa a Isiraeli, gĩtũmi gĩa kwaga kũnjakĩra Hekaarũ ya mĩtarakwa.’ “Nĩ ũndũ ũcio, thiĩ wĩre ndungata yakwa Daudi atĩ niĩ MWATHANI Mwene Hinya Wothe ndamwĩra ũũ, ‘Ndakũrutire rũũruinĩ kũrĩa warĩithagia ng'ondu, ngĩgũtua mũtongoria wa andũ aakwa a Isiraeli. Ngoreetwo nawe kũrĩa guothe wanathiĩ, na nĩngũhootanĩire harĩ thũ ciaku ciothe ũkĩyonagĩra na maitho maaku. Nĩngũtũma ũgĩe na igweta o ta atongoria a gũũkũ thĩ arĩa njamba mũno. -Nĩthuurĩire andũ aakwa a Isiraeli handũ, ngamaiga ho nĩ geetha matũũre handũ haao kĩũmbe, na matikaanacooke kũhinyĩrĩrio o na rĩ. Kuuma rĩrĩa maatoonyire bũrũriinĩ ũyũ, matũire matharĩkagĩrwo nĩ thũ, no ũndũ ũyũ ndũgeekĩka rĩngĩ. Nĩndakwĩrĩra na ma atĩ nĩndĩrĩkũgitagĩra kuuma gwĩ thũ ciaku ciothe na ndũme ũgĩe na njiarwa nyingĩ. Rĩrĩa ũgaakua na ũthikwo mbĩĩrĩrainĩ cia maithe maaku-rĩ, nĩngaatua ũmwe wa aariũ aaku mũthamaki na nĩngaatũma ũthamaki wake ũgaacĩre. Ũcio nĩwe ũkaanjakĩra Hekaarũ, na niĩ nĩngaatũma ũthamaki wake ũtũũre tene na tene.  Na niĩ nĩngaatuĩka ithe, naake atuĩke mũũriũ wakwa. Ndikaamũthengeria tha ciakwa ta ũrĩa ndacithengeirie Saũlũ ũrĩa ndeeheririe nĩguo wee ũtuĩke mũthamaki. Nĩngaamũtua mũtongoria wa andũ aakwa na wa ũthamaki wakwa tene na tene. Gĩtĩ gĩake gĩa ũthamaki gĩgaatũũra kĩrũmĩĩte tene na tene.’ ” Naake Nathani akĩmenyithia Daudi maũndũ moothe marĩa Ngai aamũguũrĩirie. Ihooya rĩa Daudi rĩa gũcookia ngaatho (Sam .-) Naake mũthamaki Daudi agĩtoonya Hemainĩ thĩinĩ agĩikara thĩ mbere ya MWATHANI akĩhooya ũũ: “Rĩu MWATHANI Ngai, niĩ ndĩ ũ, o na nyũmba yakwa nĩ kĩĩ nĩguo ũnginyie hau nginyĩĩte. O na no ũrathiĩ na mbere kũnjĩka wega makĩria; nĩũheanĩĩte ciĩranĩro ikoniĩ njiarwa ciakwa cia matukũ ma thuutha, na wee MWATHANI Ngai, nĩũndũũgĩrĩĩtie o ta mũndũ wa bata mũno! Nĩ atĩa ũngĩ ingĩgĩkwĩra? Nĩũnjũũĩ wega, na no ũheete gĩtĩĩo, niĩ ndungata yaku. Warĩ wendi waku o na mũbango waku haane ũguo haana, na kũnyonia ũrĩa ngaaneneha thuuthainĩ. Na rĩu, MWATHANI, gũtirĩ ũngĩ ũhaana ta we; na nĩtũkoreetwo tũkĩmenya atĩ wee nowe wiki Ngai. Gũtirĩ rũũrĩrĩ rũngĩ gũũkũ thĩ rũhaana ta rwa andũ aaku a Isiraeli, arĩa wakũũrire kuuma ũkomboinĩ ũkĩmatua andũ aaku. Maũndũ manene na ma kũgegania marĩa wameekĩire nĩmatambĩĩtie ngumo yaku thĩ guothe. Nĩwakũũrire andũ aaku kuuma Misiri na ũkĩingata ndũũrĩrĩ ingĩ kũrĩa guothe maathiagĩra. Nĩũtuĩte Aisiraeli andũ aaku kĩũmbe tene na tene, nawe, MWATHANI, ũgatuĩka Ngai wao. “Rĩu, MWATHANI, tũũra ũhingagia kĩĩranĩro kĩrĩa wanjĩĩrĩire niĩ mwene na njiarwa ciakwa, na wĩke o ta ũguo woigire nĩũgeeka. Ũgũtũũra ũkumagio, na andũ matũũre moigaga atĩrĩ, ‘MWATHANI Mwene Hinya Wothe nĩwe Ngai ũrĩa wathaga Isiraeli.’ Nawe nĩũkamenyerera ũthamaki wakwa ũtũũre ũrũmĩĩte wega tene na tene. Nĩ gũkorwo wee, Ngai wakwa, nĩũnguũrĩirie, niĩ ndungata yaku, maũndũ macio moothe, na nĩũnjĩĩrĩĩte atĩ nĩũgaatua njiarwa ciakwa athamaki. Tondũ ũcio ndingĩĩtigĩra ngĩkũhooya ihooya rĩĩrĩ. Wee, MWATHANI, nĩwe Ngai, na nĩũnjĩĩrĩire ũndũ ũcio mwega. Ndagũthaitha ũraathime njiarwa ciakwa nĩguo itũũre ikenagĩra wega waku. Wee, MWATHANI, nĩ we wĩranĩire ũndũ ũcio, na njiarwa ciakwa igũtũũra iraathimagwo nĩ we tene na tene.”