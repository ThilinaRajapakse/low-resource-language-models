 Naarĩ korwo ũrĩ mũrũ wa maitũ, ũrĩa maitũ oongithirie nyondo ciake! Hĩndĩ ĩyo no ngũmumunye o na ingĩcemania nawe njĩrainĩ, na gũtirĩ mũndũ ũngĩnduĩra. Ingĩgũtoonyia o nyũmba kwa maitũ, kũu nĩkuo ũngĩnjiguithĩria ũhoro wa wendo. Ingĩkũhe ndibei ĩrĩa njĩkĩre indo nungi wega, ũkĩnyue ngogoyo ya ikongomanga rĩakwa. Guoko gwaku kwa ũmotho gũkĩĩnyiite o igoti, nakuo kwa ũrĩo gũkĩĩhĩmbĩrie. Inyuĩ andũ a nja a Jerusalemu, ndamũthaitha mwĩhĩteei, atĩ mũtigũtoonyera wendo witũ. Irebeta rĩa gatandatũ Andũ a nja Nũũ ũyũ ũrambata akiuma na werũinĩ anyiitanĩĩte mooko na mwendwa wake? Mũndũ wa nja Hau rungu rwa mũtĩ wa mũcungwa, o hau maitũguo aagũciarĩire-rĩ, nĩ ho ndĩragũũkĩririe ũkomeete. Wendo waku tanĩũtuĩke o wakwa nyiiki, ndũkaanamumunye mũndũ wa nja ũngĩ o tiga niĩ. Wendo-rĩ, wĩ hinya gwĩ gĩkuũ, wendo wĩ hinya o ta gĩkuũ kĩo kĩnene. Ũrĩrĩmbũkaga ta mwaki, ũgaakana ta mwaki ũtangĩhoreka. Wendo ndũngĩhorio nĩ maaĩ; o na kana ũtwarwo nĩ kĩguũ. O na mũndũ angĩruta ũtonga wake agũre wendo, no gũconorwo angĩconorwo. Aariũ a nyina na mũndũ wa nja Tũrĩ na kairĩĩtu ka maitũ, nako gatiumĩĩtie nyondo. Rĩu-rĩ, tũgaageeka atĩa rĩrĩa gagaakinya ga kwarĩrio nĩ arũme? Kangĩgaatuĩka ta rũthingo, tũgaagaakĩrĩra mũnaara wa betha. Kangĩgaatuĩka ta mũrango, tũgaakagitira na rũirigo rwa mbaaũ cia mĩtarakwa. Mũndũ wa nja Niĩ ndĩ o rũthingo, nacio nyondo ciakwa no ta tũmĩnaara twa rũthingo rũu. Mwendwa wakwa nĩoĩ atĩ tũrĩ naake, nĩnjiguaga njiganĩire na ngoona thaayũ. Mũndũ mũrũme Solomoni-rĩ, arĩ na mũgũnda wake wa mĩthabibũ handũ heetagwo Baali Hamoni. Mũgũnda ũcio aũkomborithĩĩtie andũ a kũrĩma, na o mũndũ amũrĩhaga icunjĩ cia betha ngiri ĩmwe (,). Solomoni arigagia na icunjĩ cia betha ngiri ĩmwe (,), nao arĩmi acio makarigia na betha magana meerĩ (); no niĩ ndĩ na mũgũnda wakwa kĩũmbe wa mĩthabibũ.  Atĩrĩĩrĩ, wee mwendwa wakwa, takĩreke njigue ũkĩnjarĩria ũrĩ mũgũnda; araata aakwa nĩmeetereire kũigua mũgambo waku. Mũndũ wa nja Hiũha, mwendwa wakwa, o ta thiiya kana thwariga ya njamba, yumĩĩte irĩmainĩ kũrĩa gũkũraga indo nungi wega.