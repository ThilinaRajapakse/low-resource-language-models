 Mũbango wa Judithi Naake Judithi akĩmeera atĩrĩ, “Andũ aitũ, tathikĩrĩriai! Oyai kĩongo gĩĩkĩ mũgĩcuurie rũthingoinĩ rwa itũũra. Mũcooke mwĩthuurĩre mũtongori, na gũkĩrooka gũkĩa arũme aanyu oothe arĩa me hinya mooe matharaita, moimagare kuuma itũũrainĩ matongoreetio nĩ we, metue atĩ nĩgũikũrũka maraikũrũka magatharĩkĩre kambĩ ya Asiria. Nao arangĩri a Asiria nĩmarĩoya matharaita maao, mateng'ere kambĩinĩ magookĩrie atongoria aao. Atongoria nao marĩthiĩ na ihenya hemainĩ ya Holoferine no matirĩmuona. Nao nĩmarĩnyiitwo nĩ kĩmako maambĩrĩrie kũũrĩra mũtharĩko wanyu. Hĩndĩ ĩyo inyuĩ na arĩa oothe matũũraga thĩinĩ wa bũrũri wa Isiraeli ũrĩa mũrĩĩka no kũmathingata, mũmoorage rĩrĩa marethara. Mbere ya mwĩke ũguo-rĩ, ndũmĩraai Akioru ũrĩa Mũamoni. Nĩngwenda kuona kana nĩegũkũũrana Holoferine, mũndũ ũrĩa waririe ũhoro wa Isiraeli na rũmena, na agĩtũma Akioru kũrĩ ithuĩ agĩciirĩria atĩ nĩekũũraganĩrio hamwe na ithuĩ.” Akioru kũgarũrũka Kwoguo magĩĩta Akioru kuuma mũciĩ kwa Uzia. No akinya o ũguo na oona kĩongo kĩa Holoferine kĩnyiitĩĩtwo nĩ mũndũ ũmwe mũingĩinĩ, akĩringĩka akĩgũa thĩ. Rĩrĩa maamũteithĩrĩirie kũrũũgama, akĩĩgũithia magũrũinĩ ma Judithi agĩturia ndu mbere yake akiuga atĩrĩ, “Mĩciĩ yothe thĩinĩ wa Juda ĩrokũgooca, na ndũũrĩrĩ ciothe iroinaina nĩ guoya rĩrĩa ciaigua rĩĩtwa rĩaku. Rĩu ndagũthaitha njĩĩra ũrĩa ũhoteete gwĩka ũguo.” Judithi athiũrũrũkĩirio nĩ andũ oothe akĩmwĩra maũndũ moothe marĩa eekĩĩte kuuma rĩrĩa oimire Bethulia nginya ihinda rĩu maaragia. Arĩĩkia kwaria, andũ oothe magĩkayũrũrũka na kayũ kanene o nginya itũũra rĩkĩanũka nĩ gĩkeno. Na rĩĩrĩ, Akioru arĩĩkia kũigua maũndũ moothe marĩa Ngai wa Isiraeli eekĩĩte, akĩmwĩtĩkia na hinya mũno. Agĩgĩĩtĩkĩra kũrua na thuutha ũcio akĩamũkĩrwo thĩinĩ wa nyũmba ya Isiraeli. Kĩmako kũgĩa kambĩinĩ ya Holoferine Kwarooka gũkĩa andũ a Isiraeli magĩcuuria kĩongo kĩa Holoferine rũthingoinĩ rwa itũũra na mũndũ o mũndũ akĩoya matharaita maake na oothe makiumagara marĩ ikundi magĩthiĩ tũcĩrainĩ twa irĩma. Rĩrĩa andũ a Asiria maamoonire, makĩrekania kũrĩ anene a mbaara, nao acio magĩtũmana kũrĩ anene na atongoria a ita, na kũrĩ atongoria arĩa angĩ oothe. Nao makĩrekania hemainĩ ya Holoferine, makĩĩra Bagoasi atĩrĩ, “Arahũra mũtongoria witũ, nĩ gũkorwo ngombo iria nĩciũmĩrĩirie igaikũrũka ciũke itũtharĩkĩre; irenda o kũniinwo biũ.” Naake Bagoasi agĩtoonya thĩinĩ, akĩhũũra hĩ arĩ mbere ya gĩtambaya kĩrĩa kĩagayanĩĩtie hema tondũ eeciiragia atĩ Holoferine aakomeete na Judithi. Rĩrĩa aaregire gwĩtĩkwo akĩhumbũria mbathiya, agĩtoonya kũrĩa Holoferine aakomaga. Agĩgĩkora mwĩrĩ wake ũtinĩĩtio mũtwe na ũtambũrũkĩĩtio thĩ harĩa hakinyithagio magũrũ mũndũ oima ũrĩrĩ. Akiugĩrĩria na mũgambo mũnene akiuga mbu akĩrĩraga na akĩgirĩkaga agĩtembũrangaga nguo ciake. Agĩcooka agĩthiĩ hemainĩ kũrĩa Judithi aikaraga no ndaigana kũmũkora. Thuutha ũcio akiuma na ihenya agĩthiĩ kũrĩ atongoria akĩanĩrĩra atĩrĩ, “Ngombo iria nĩiratũheenirie! Mũtumia ũmwe Mũhibirania nĩareeheete gĩconoko thĩinĩ wa ũthamaki wa Nebukadinezaru. Taroraai! Holoferine akomeete thĩ e mũkuũ na kĩongo gĩake kĩrĩ gĩtinie gĩgathiio nakĩo!” Rĩrĩa maiguire ũguo-rĩ, atongoria a mbũtũ cia Asiria magĩtembũranga nguo ciao nĩ ũndũ wa kĩeha, na kambĩ yothe ĩkĩiyũrwo nĩ kĩrĩro na mbugĩrĩrio nene.