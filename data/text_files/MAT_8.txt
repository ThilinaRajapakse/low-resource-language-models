 Jesũ kũhonia mũndũ warũarĩĩte mũrimũ mũũru wa ngoothi (Mar .-; Luk .-) Na hĩndĩ ĩrĩa Jesũ aikũrũkaga kuuma kĩrĩma igũrũ nĩarũmĩrĩirwo nĩ andũ aingĩ. Naake mũndũ warũarĩĩte mũrimũ mũũru wa ngoothi nĩokire harĩ we, agĩturia ndu mbere yake akĩmwĩra atĩrĩ, “Mwathani, ũngĩenda no ũhote gũũtheria.#. No ũhote gũũtheria: Mũndũ wĩ na mũrimũ ũyũ aatuĩkaga atĩ e na thaahu.” Naake Jesũ agĩtambũrũkia guoko akĩmũhuutia akĩmwĩra atĩrĩ, “Nĩngwenda, thera!” Na ihinda o rĩu mũndũ ũcio agĩtherio mũrimũ ũcio mũũru wa ngoothi.  Naake Jesũ akĩmwĩra atĩrĩ, “Ndũkaae kwĩra mũndũ o na ũmwe, no thiĩ ũkeyonanie kwĩ mũthĩnjĩri Ngai, na ũrute igongoona rĩrĩa Musa aathanire nĩ geetha andũ oothe mamenye atĩ nĩwathera.” Jesũ kũhonia ndungata ya mũũthigari Mũroma (Luk .-; Joh .-) Na rĩĩrĩ hĩndĩ ĩrĩa Jesũ aakinyire Kaperinaumu, Mũroma ũmwe warĩ mũnene wa thigari igana nĩokire harĩ we akĩmũthaitha akĩmwĩra atĩrĩ, “Mwathani, ndungata yakwa nĩ ndũaru mũrimũ wa gũkua ciĩga, na ĩ gĩtandainĩ mũciĩ ĩhĩirwo mũno, ndĩrahota kwĩgarũra na ĩ na ruwo rũingĩ mũno.” Naake Jesũ akĩmwĩra atĩrĩ, “Nĩngũũka kũmĩhonia.” No Mũroma ũcio mũnene wa thigari, akĩmũcookeria atĩrĩ, “Mwathani, ndiagĩrĩirwo nĩũũke gwakwa nyũmba. No athana na ndungata yakwa nĩkũhona. Niĩ-rĩ, ndĩ mũndũ wathagwo, na ndĩ na thigari njathaga, na ndeera ũmwe ‘Thiĩ,’ nĩathiaga, na ndeera ũngĩ ‘Ũka,’ nĩokaga. Nayo ndungata yakwa ndamĩĩra ‘Ĩka ũndũ ũyũ,’ nĩĩkaga.” Na rĩĩrĩ, hĩndĩ ĩrĩa Jesũ aiguire ũguo, nĩagegire, akĩĩra andũ arĩa maamũrũmĩrĩire atĩrĩ, “Ti itherũ ndirĩ ndoona mũndũ thĩinĩ wa Isiraeli wĩ na wĩtĩkio ta ũyũ.  Ngũmwĩra na ma andũ aingĩ nĩmagooka moimĩĩte na mĩena ya na irathĩro na ya na ithũĩro maikare thĩ marĩanĩre na Aburahamu, Isaaka, na Jakubu Ũthamakiinĩ wa igũrũ.  No arĩa maagĩrĩirwo nĩ gũkorwo marĩ Ũthamakiinĩ nĩkũrutũrũrwo makaarutũrũrwo maikio ndumainĩ kũrĩa makaarĩra na mahagaranie magego.” Thuutha ũcio Jesũ agĩcooka akĩĩra mũnene ũcio wa thigari igana atĩrĩ, “Inũka, ũndũ ũrĩa wĩtĩkĩĩtie nĩũkũhingĩrio.” Nayo ndungata ya mũnene ũcio ĩkĩhonio o ihinda rĩu. Jesũ kũhonia andũ aingĩ (Mar .-; Luk .-) Na rĩĩrĩ, Jesũ aathiĩ mũciĩ kwa Petero, agĩkora nyina wa mũtumia wa Petero arĩ gĩtandainĩ arũarĩĩte mũrimũ wa kũhiũha mwĩrĩ. Agĩkĩmũhuutia guoko, agĩtiga kũhiũha mwĩrĩ, agĩũkĩra akĩambĩrĩria kũmũtungata. Na rĩĩrĩ, hwaĩinĩ ũcio andũ makĩmũreehera andũ aingĩ maarĩ na ngoma, naake agĩcingata na kiugo gĩake na akĩhonia arĩa oothe maarĩ arũaru.  Eekire ũguo nĩ geetha ũrĩa kwarathĩĩtwo nĩ mũnabii Isaia kũhinge atĩ: “Wee mwene nĩoire wonje witũ, na akĩeheria mĩrimũ iitũ.” Andũ arĩa mangĩatuĩkire arũmĩrĩri a Jesũ (Luk .-) Ningĩ Jesũ oona kĩrĩndĩ kĩrĩa kĩamũthiũrũrũkĩirie, akĩĩra arutwo aake maringe mũrĩmo ũũrĩa ũngĩ wa iria. Naake mũrutani ũmwe wa Watho agĩũka harĩ we akĩmwĩra atĩrĩ, “Mũrutani, nĩngũkũrũmĩrĩra o kũrĩa guothe ũgũthiĩ.” Naake Jesũ akĩmũcookeria atĩrĩ, “Mbwe nĩ irĩ marima, na nyoni nĩ irĩ itara, no Mũrũ wa Mũndũ ndarĩ o na handũ ha kũhuurũka.” Ningĩ mũndũ ũngĩ warĩ mũrutwo wake akĩmwĩra atĩrĩ, “Mwathani, njĩtĩkĩria nyambe thiĩ ngathike baaba.” Naake Jesũ akĩmũcookeria atĩrĩ, “Nũmĩrĩra; reke andũ arĩa akuũ mathike akuũ aao.” Jesũ kũhooreria iria (Mar .-; Luk .-) Hĩndĩ ĩyo Jesũ akĩingĩra gatarũinĩ o hamwe na arutwo aake. Na o rĩmwe gũkĩgĩa na kĩhuuhũkanio kĩnene kũu iriainĩ, nako gatarũ gakĩenda kũũrĩra nĩ ũndũ wa makũmbĩ ma maaĩ. Hĩndĩ ĩyo Jesũ aarĩ toro. Nao arutwo aake magĩthiĩ harĩ we makĩmũũkĩria makĩmwĩra atĩrĩ, “Mwathani, tũhonokie nĩtũroorĩra.” Naake Jesũ akĩmacookeria atĩrĩ, “Nĩ kĩĩ kĩmũmakĩĩtie ũguo? Kaĩ wĩtĩkio wanyu nĩ mũniini-ĩ!” Agĩcooka agĩũkĩra agĩatha rũhuuho na iria ihoorere, nacio ikĩhoorera gũgĩkira ki. Nao andũ makĩgega, makĩũrania atĩrĩ, “Kaĩ mũndũ ũyũ arĩ wa mũthemba ũrĩkũ tondũ o na rũhuuho na iria nĩiramwathĩkĩra?” Jesũ kũhonia andũ eerĩ maarĩ na ngoma (Mar .-; Luk .-) Na rĩĩrĩ, Jesũ arĩĩkia gũkinya bũrũri wa Agadara#. Agadara: Maandĩko mamwe moigaga Agerasa., mũrĩmo ũũrĩa ũngĩ wa iria, nĩacemanirie na andũ eerĩ maarĩ na ngoma makiuma na mbĩĩrĩrainĩ. Gũtirĩ mũndũ ũngĩetĩkĩrire kũgera njĩra ĩyo maarĩ, nĩ ũndũ maarĩ ooru mũno. Nao rĩmwe makĩanĩrĩra makiuga atĩrĩ, “Nĩ kĩĩ ũkwenda na ithuĩ, wee Mũrũ wa Ngai? Ũũkĩĩte gũtũherithia ihinda rĩrĩa rĩagĩrĩire rĩtakinyĩĩte?” Na hau hakuhĩ nĩhaarĩ na rũũru rũnene rwa ngũrũe rwarĩaga ho. Nacio ngoma icio ikĩmũthaitha ikĩmwĩra atĩrĩ, “Angĩkorwo nĩũgũtũingata kuuma kũrĩ andũ aya-rĩ, twagũthaitha ũreke tũtoonye rũũruinĩ rũũrĩa rwa ngũrũe.” Naake Jesũ agĩciĩra atĩrĩ, “Thiĩi!” Nacio ikiuma igĩthiĩ thĩinĩ wa ngũrũe. Naruo rũũru rũu ruothe rũkĩharũrũka kĩharũrũkainĩ rũkĩĩikia iriainĩ rũkĩũrĩra. Nao andũ arĩa maarĩithagia ngũrũe icio makĩũra magĩthiĩ itũũrainĩ, makĩĩra andũ ũrĩa gwekĩkĩĩte kũrĩ andũ acio maarĩ na ngoma. Nao andũ oothe a itũũra rĩu magĩthiĩ gũtũnga Jesũ; hĩndĩ ĩrĩa maamuonire makĩmũthaitha oime kũu kwao.