 Thaburia Ndootu Atĩrĩĩrĩ, mũthenya wa ikũmi wa mweri wa ikũmi, mwakainĩ wa kenda wa kuuma rĩrĩa twathaamirio, MWATHANI nĩanjarĩirie akĩnjĩĩra atĩrĩ,  “Mũrũ wa mũndũ, andĩka tarĩki ya ũũmũũthĩ, o ya ũũmũũthĩ ũyũ. Nĩ tondũ mũthenya wa ũũmũũthĩ nĩrĩo mũthamaki wa Babilonia arambĩrĩria kũhithũkĩra Jerusalemu. Arĩria andũ aya aakwa aremi ũmahe mũhiano ũyũ. Meere MWATHANI Ngai ekuuga atĩrĩ, ‘Haarĩria thaburia ũmĩhagĩre, na ũmĩiyũrie maaĩ. Mĩĩkĩre icunjĩ irĩa njega mũno cia nyama cia kĩeroinĩ na kĩandeinĩ, na mahĩndĩ marĩa meega mũno. Hũthĩra ng'ondu iria noru gũkĩra iria ingĩ ciothe rũũruinĩ, ũcooke wĩkĩre ngũ#. Ngũ: Kĩhibirania kiugaga “Mahĩndĩ.” rungu rwa thaburia ĩyo. Mĩakĩrĩrie wega kinya ĩtherũke biũ, kinya o na mahĩndĩ mahĩe biũ.’ Amu MWATHANI Ngai ekuuga ũũ: Kaĩ itũũra rĩa ooragani rĩrĩ thĩĩnainĩ-ĩ! Rĩhaana o ta thaburia ndootu ĩrĩa marootero maayo mataumaga. Mĩrute inuku ciothe cia nyama, cirute kĩmwe gwa kĩmwe ũtegũthuurania. Amu rĩiyũire njũragano, na thakame ĩrĩa ĩitĩĩtwo kuo, ĩitĩĩtwo mahiga igũrũ na ndĩngĩthikĩka na tĩĩri. Njitithĩĩtie thakame yarĩo mahiga igũrũ kũrĩa ĩtangĩnyuwo nĩ tĩĩri, nĩguo njũkĩrie maraakara maakwa, ndĩrĩhĩrie.” MWATHANI Ngai egũkiuga atĩrĩ, “Kaĩ itũũra rĩa ooragani rĩrĩ thĩĩnainĩ-ĩ! Niĩ mwene ngaacookanĩrĩria hĩba nene ya ngũ, njooke nyongerere ngũ njakĩrĩrie mwaki, nduge nyama itherũke biũ, njite thaathi wacio thĩ, na ndeke mahĩndĩ mahĩe macure. Ningĩ ndeke thaburia ĩyo ya gĩcango ĩikare mwaki igũrũ, ĩrĩ o ũguo ũtheri, nĩ geetha ĩhĩe kinya ĩtuunĩhe, ĩgĩthere ĩthirwo nĩ marootero maayo. No rĩĩrĩ, marootero macio maayo matingĩniinwo nĩ mwaki. Atĩrĩĩrĩ, wee Jerusalemu, nĩwĩthaahĩĩtie na waganu waku. Nĩ gũkorwo o na ndagũthambia ndwathirirwo nĩ waganu waku. Itangĩgũitũrũrĩra marũrũ maakwa ndũngĩthirwo nĩ waganu waku, nĩ geetha ũgĩthere. Nĩ niĩ MWATHANI ndĩraaria. Atĩrĩĩrĩ, ihinda nĩrĩkinyu na nĩngwĩka kĩũndũ. Ndigaakũreekereria, kana ngũkirĩrĩrie, o na kana ngũiguĩre tha. Ngaakuherithia kũringana na mĩthiĩre yaku.” Ũguo nĩguo MWATHANI Ngai oiga. Mũtumia wa mũnabii gũkua MWATHANI akĩnjarĩria rĩngĩ akĩnjĩĩra atĩrĩ, “Mũrũ wa mũndũ, na iringa o rĩmwe, nĩngũgũtuunya mwendwa waku. No rĩĩrĩ, ndũgeethikĩre, kana ũrĩre, o na kana ũite maithori. Ũgĩcakaya ndũkamenyithanie, na ndũgaacakaĩre ũcio ũgũkua. Wĩhumbe kĩremba mũtwe na wĩkĩre iraatũ, ndũkehumbĩre ũthiũ, kana ũraarĩrie macakaya.” Mũthenya ũrĩa warũmĩrĩire, ndarookire kwaria na andũ, na hwaĩinĩ wakinya, mũtumia wakwa agĩkua.Kwarooka gũkĩa, ngĩĩka o ta ũrĩa ndaathĩĩtwo. Andũ magĩkĩnjũũria atĩrĩ, “Ũrenda gũtuonia atĩa ũgĩĩka ũguo?” Na niĩ ngĩmacookeria atĩrĩ, “MWATHANI aranjarĩirie aranjĩĩra ndĩmwĩre, inyuĩ Aisiraeli, atĩrĩ: Mwĩtĩĩagĩra Hekaarũ yake, mũgakena mũkĩmĩĩrorera na mũkĩmĩng'etia, no nĩakũmĩthaahithia. Aanake na airĩĩtu aanyu arĩa mũtigĩĩte na thuutha kũu Jerusalemu, makooragĩrwo mbaarainĩ. Hĩndĩ ĩyo o na inyuĩ mũgeeka o ta ũguo niĩ ndĩreeka rĩu. Mũtikaahumbĩra moothiũ maanyu kana mũraarĩrie macakaya. Mũkeehumba iremba mũtwe na mwĩkĩre iraatũ, mũtigeethikĩra o na kana mũrĩre. No nĩmũkaagithio hinya nĩ meehia maanyu, na mũkaarĩranagĩra mũndũ na mũndũ ũrĩa ũngĩ. Niĩ Ezekieli ngaagĩtuĩka mũhiano harĩ inyuĩ, na inyuĩ mũgeeka o ũguo na niĩ ndĩreeka. MWATHANI aroiga atĩ maũndũ macio maamũkorerera, nĩmũkaamenya atĩ nĩ we MWATHANI Mwene Hinya Wothe.” MWATHANI agĩkĩnjĩĩra atĩrĩ, “Mũrũ wa mũndũ, mũthenya ũcio nĩngeeheria Hekaarũ ĩrĩa njakĩrĩire thingo cia hinya, ĩrĩa metĩĩaga nayo, magakena makĩmĩĩrorera o na makĩmĩng'etia. Na nĩngeeheria aanake na airĩĩtu aao. Mũthenya ũcio mũndũ ũgaakorwo ahonokeete, nĩagooka akũmenyithie ũhoro ũcio. Mũthenya o ro ũcio, kanua gaaku nĩgagaatumũka, na warĩrie mũndũ ũcio ũgaakorwo ahonokeete, na ndũgaacooka gũkira rĩngĩ. Ũguo nĩguo ũgaatuĩka mũhiano harĩ o, nao nĩmakaamenya atĩ niĩ nĩ niĩ MWATHANI.”