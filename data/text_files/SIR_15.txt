 Mũndũ ũrĩa ũheete Mwathani gĩtĩĩo nĩarĩĩkaga ũguo, na ũrĩa ũrĩĩrutaga watho wake nĩarĩgĩaga na ũũgĩ. Ũũgĩ ũgũũka kũmũthagaana o ta ũrĩa nyina wa mũndũ angĩmũthagaana, kana o ta ũrĩa mũhiki aamũkagĩra mũthuuriwe. Ũũgĩ ũkũhe mũndũ ũmenyo ũhaana ta arĩ irio, o na ũmũhe maaĩ ma ũũgĩ anyue. Nĩegwĩtiirania naguo na ndekũgũa, na ekũwĩhoka, na ndũkamũconorithia. Ũũgĩ nĩũkũmũtũũgĩria harĩ andũ arĩa me hakuhĩ naake, na akĩarĩria andũ ũmũhe ũhoro wa kuuga. Nĩegũcanjamũka na agĩe na gĩkeno kĩa ma, na rĩĩtwa rĩake nĩrĩgũtũũra rĩririkanagwo. Andũ akĩĩgu matingĩgĩa na ũũgĩ, na andũ eehia matingĩwona. Ũkoragwo ũrĩ kũraaya na andũ etĩĩi, na andũ arĩa maheenanagia matirĩ hingo mangĩciiria ũhoro waguo. Mũndũ mwĩhia akĩina rwĩmbo rwa kũgooca ndakoragwo aagĩrĩirwo, amu rũtikoragwo rumĩĩte kũrĩ Mwathani. Tondũ rwĩmbo rwa kũgooca rwagĩrĩirwo kũinwo na ũũgĩ, naake Mwathani we mwene nĩ we ũrwĩkĩrĩĩte thĩinĩ wa mũini. Wĩyathi  Ndũkoige atĩrĩ, “Tondũ wa Mwathani nĩndatigire njĩra ĩrĩa yagĩrĩire,” amu Mwathani ndangĩĩka#. Amu Mwathani ndangĩĩka: Kĩngiriki kiugaga; amu wee ndũngĩĩka. ũndũ ũrĩa athũire. Ndũkoige atĩrĩ, “Nĩ Mwathani wahĩtithirie,” amu we ndabatairio nĩ mũndũ mwĩhia. Mwathani nĩathũire ũũru wa mĩthemba yothe, na andũ arĩa matĩĩĩte Mwathani gũtirĩ ũndũ o na ũmwe wa ũũru mangĩenda. O mbere Mwathani nĩ we wombire mũndũ, na akĩmũtiganĩria eekage o ũrĩa angĩenda. Ũngĩenda no ũhingagie maathani, na gwĩka ũndũ ũrĩa mwagĩrĩru nĩgwĩthuurĩra gwaku. Mwathani nĩaigĩĩte maaĩ na mwaki mbere yaku; tambũrũkia guoko gwaku woe kĩrĩa ũkwenda. Mbere ya mũndũ harĩ muoyo na gĩkuũ, na kĩrĩa mũndũ angĩĩthuurĩra nĩakaaheeo. Ũũgĩ wa Mwathani nĩ mũnene; e hinya mũnene, na nĩonaga maũndũ moothe. Nĩaroraga arĩa mamũheaga gĩtĩĩo, na nĩoĩ gĩĩko o gĩothe kĩa mũndũ. We ndaathĩĩte mũndũ o na ũmwe aregane na ũngai, na ndaheete mũndũ o na ũmwe rũũtha rwa kwĩhia.