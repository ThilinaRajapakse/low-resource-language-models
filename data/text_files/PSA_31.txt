 Ihooya rĩa kuonania wĩhokeku harĩ Ngai#. Thaburi ĩno yandĩkirwo nĩ Daudi. MWATHANI, nĩharĩ wee njũkĩĩte ũmenyerere ndũgeetĩkĩre o na atĩa njonorwo. Ndagũthaitha honokia, tondũ wĩ Ngai mũthingu. Thikĩrĩria na ũndeithie o narua! Tuĩka handũ haakwa ha gwĩtharĩra ũmenyagĩrĩre, handũ haakwa ha kwĩgitia ũhonokie.  Nĩ gũkorwo wee nĩ we mũngitĩri, o na handũ haakwa haake na hinya ha gwĩtharĩra. Nyiita guoko ũndongorie, MWATHANI, o ta ũrĩa weranĩire. Nduta mũtegoinĩ ũrĩa nyambĩirwo, tondũ wee nĩ we ũngitagĩra ũgwatiinĩ.  Ndaiga muoyo wakwa mookoinĩ maaku; nĩũkũngũũra, MWATHANI, tondũ wee wĩ Ngai mwĩhokeku.  Nĩũthũire#. Nĩũthũire: Kĩhibirania kiugaga; nĩthũire. arĩa oothe mathaathayagia ngai cia mĩhianano; niĩ-rĩ, ndĩhokeete o MWATHANI. Nĩngũkena o na njanjamũke tondũ wa ũtugi waku, nĩ gũkorwo nĩwoneete mĩnyamaaro yakwa, mathĩĩna maakwa nĩũmooĩ. Ndũndekereirie mookoinĩ ma thũ ciakwa, no nĩkũũhe ũheete wĩyathi wa gũthiĩ o harĩa ingĩenda.  Nginyĩria wega waku, MWATHANI, tondũ ndĩ mũthĩĩnĩku; maitho maakwa nĩmanogeetio nĩkũrĩra, ndirĩ na hinya o na haniini. Nĩndooreetio nĩ kĩeha, nayo mĩaka yakwa igakuhĩhio nĩgũcaaya; mathĩĩna#. Mathĩĩna: Kĩhibirania kiugaga; meehia. marĩa ndĩ namo nĩ mo maniinĩĩte hinya, o namo mahĩndĩ maakwa nĩ mahinyaru.  Nĩnyararĩĩtwo nĩ arĩa marĩ ũthũ na niĩ, na makĩria andũ arĩa tũrigainie nao. Arĩa manjũũĩ nĩmeĩndigĩrĩĩte; rĩrĩa manyona njĩrainĩ no kũũra mooraga. Meciiriainĩ ma andũ ndiganĩire o ta ũrĩa mũndũ ũrĩĩkĩĩtie gũkua ariganagĩra; haana o ta kĩndũ gĩteetwo mborerainĩ. Nĩndĩraigua thũ nyingĩ ikĩaria na mĩheehũ guoya ũgakĩnyuma na mĩena yothe. Irabangĩra mĩbango mĩũru, nĩguo injũkĩrĩre injũrage.  No wee, MWATHANI, no we niĩ ndĩhokeete; wee nĩ we Ngai wakwa. Nĩ we ũmenyagĩrĩra hingo ciothe; honokia kuuma harĩ thũ ciakwa, o na kuuma harĩ arĩa maranyariira. Ũthiũ waku ũrotherera ndungata yaku; honokia tondũ wa ũtugi waku. Ndũgeetĩkĩre, MWATHANI, njonorwo, nĩ gũkorwo nĩ we ngaĩire. Reke arĩa ooru maconorwo arĩ o, reke maikũrũke kwa arĩa akuũ makirĩĩte ki. Tũnua tũrĩa twaragia maheeni tũrotumana, o tũu twĩtĩĩaga na tũkeyona tũkĩnyũrũragia andũ arĩa athingu.  Ĩ wega waku ũrĩa ũigĩire arĩa magũtĩĩĩte ti mũingĩ! Andũ oothe nĩmooĩ ũrĩa wee ũtugaga arĩa ũmenyagĩrĩra. Ũmahithaga o harĩa wee ũrĩ, ũkamaraihanĩrĩria na andũ arĩa meendaga kũmeeka ũũru. Ũmaigaga handũ heega harĩa matangĩonana na haaro cia thũ ciao.  Goocaai MWATHANI nĩ ũndũ nĩaranyonirie wendo wa magegania, hĩndĩ ĩrĩa ndĩraarĩ mũrigiicĩrie nĩ thũ. Nĩndĩramakĩĩte na ngambĩrĩria gwĩciiria atĩ nĩanyingatĩĩte akanjeheria maithoinĩ maake; no nĩaraiguire mathaithana maakwa, hĩndĩ ĩrĩa ndĩramũkaĩire andeithie.  Endaai MWATHANI, inyuothe andũ aake ehokeku! Andũ arĩa ehokeku MWATHANI nĩamamenyagĩrĩra, no arĩa etĩĩi nĩkũmaherithia amaherithagia ta ũrĩa kwagĩrĩire. Gĩai na hinya, na mũũmĩrĩrie ngoro, inyuothe arĩa mwĩhokeete MWATHANI.