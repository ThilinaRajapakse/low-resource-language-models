 MWATHANI gũcookeria Habakuku Ngũhaica mũnaara igũrũ, njeterere nyone ũrĩa MWATHANI ekũnjĩĩra ngoige, na nyone mateta maakwa ekũmacookia atĩa. Naake MWATHANI akĩnjookeria atĩrĩ, “Ta andĩka ũrĩa ngũkũguũrĩria, ũwandĩke ihengere igũrũ na ndemwa nene, nĩ geetha ũthoomeke wega na na ihenya.  Wandĩke nĩ gũkorwo ihinda rĩa ũgĩkaahinga ti ikinyu, no nĩrĩgũũka o narua. Ũndũ ũrĩa ngũkuonia no ũkaahinga. Wahota kuoneka ta ũrooka kahora, no we weterere, gũtirĩ nganja no ũgũũka na ndũgũtĩĩrio.  Naguo nĩ atĩrĩ, ‘Mũndũ ũrĩa ũtarĩ mũthingu ngoroinĩ nĩekũniinwo, no mũndũ ũrĩa mũthingu egũtũũra muoyo tondũ nĩehokeete Ngai.’ ” Marigĩrĩrio ma mũndũ ũrĩa ũtarĩ mũthingu Ũtonga nĩũtũmaga mũndũ aheeneke; Ũkoroku wake ũtũmaga aathamie kanua o ta bũrũri wa arĩa akuũ. Ta ũrĩa gĩkuũ gĩtaiganagia, noguo naake ataiganagia. Nĩkĩo eyũnganagĩria ndũũrĩrĩ ciothe, agacookanĩrĩria andũ oothe matuĩke aake. Andũ acio oothe mekũmũũkĩrĩra mamũnyarare, na mamũthekerere na kĩnyũrũri, moige atĩrĩ, “Mũndũ ũrĩa ũroyaga indo itarĩ ciake, na akeiigĩrĩra mũrigo wa mathiirĩ, kaĩ arĩ thĩĩnainĩ-ĩ! Egũtũũra eekaga ũguo nginyagia rĩ?” Githĩ andũ acio ũrĩ na thiirĩ wao matigũgũũkĩrĩra, na magũũkĩrĩra makũinainie, ũgĩtuĩke ngombo yao? Atĩrĩĩrĩ, tondũ nĩũtharĩkĩire ndũũrĩrĩ nyingĩ, namo matigari ma ndũũrĩrĩ icio nĩmegũgũtharĩkĩra nĩ ũndũ wa ũrĩa wanaita thakame nyingĩ. Ningĩ megũgũtharĩkĩra nĩ ũndũ wa ũrĩa wanahinyĩrĩria bũrũri, na matũũra o na andũ arĩa matũũraga kuo. Kaĩ mũndũ ũrĩa ũcaragĩria mũciĩ wake ũtonga na njĩra cia ũtuunyani, ageetũũgĩria igũrũ rĩa andũ arĩa angĩ, nĩguo ndagaakinyĩrĩrwo nĩ ũgwati o na ũrĩkũ, arĩ thĩĩnainĩ! Na mĩbango yaku mĩũru nĩũreeheire mũciĩ waku gĩconoko, ũkaniina ndũũrĩrĩ nyingĩ, na ũkaagithia ũtũũro waku riiri. Tondũ ihiga rĩrĩkwanagĩrĩra rĩrĩ o rũthingoinĩ, naguo mũitĩrĩro ũgacookagia ũrĩ o nyũmba igũrũ. Kaĩ ũrĩ thĩĩnainĩ-ĩ! Wee ũrũũgamĩĩtie itũũra na ũũragani, na ũkarĩaka na kũgera ngero. MWATHANI Mwene Hinya Wothe nĩegũtũma mawĩra marĩa andũ acio maarutire, matuĩke ma gũcinwo, na mĩnoga yao ĩtuĩke ũndũ ũtarĩ kĩene.  No rĩĩrĩ, ũmenyo wa riiri wa MWATHANI nĩũkũiyũra thĩ yothe, o ta ũrĩa maaĩ maiyũrĩĩte iria. Kaĩ ũrĩ thĩĩnainĩ-ĩ! Wee ũitũrũragĩra andũ arĩa mũriganĩĩtie nao marũrũ maaku, o nginya magatuĩka ta arĩĩu, ũkamaagithia gĩtĩĩo na ũkamaconorithia. Ũkũiyũrwo nĩ gĩconoko handũ ha gĩtĩĩo. Ũgũkĩnyua ũrĩĩo kinya ũtũgũũge! MWATHANI egũtũma ũnyue gĩkombe kĩa ihera nakĩo gĩtĩĩo kĩrĩa ũheagwo kĩgarũrwo gĩtuĩke gĩconoko. Tondũ nĩũtemeete mĩtitũ ya Lebanoni, rĩu we nawe nĩũgũtemwo. Nĩũũragĩĩte nyamũ cia mĩtitũ ĩyo, rĩu nyamũ icio nĩcio igũgwĩkĩra guoya. Maũndũ macio megũgũkorerera nĩ ũndũ wa ũrĩa wanooragana, o na tondũ wa ũrĩa waahinyĩrĩria bũrũri na matũũra, o na andũ arĩa matũũraga kuo.  Bata wa mũhianano ũkĩrĩ ũrĩkũ? Guo no kĩndũ gĩthondekeetwo nĩ mũndũ, na ndũrĩ ũndũ uugaga o tiga maheeni. Gũkĩwĩhoka gũgũkĩguna mũũthondeki na kĩ? Ũkĩrĩ o mũhianano ũtangĩhota o na kwaria. Kaĩ ũrĩ thĩĩnainĩ-ĩ! Wee wĩraga gĩcunjĩ kĩa mũtĩ “Tarũũgama” kana ũkeera ihiga rĩtaaragia, “Ta ũkĩra.” Atĩrĩĩrĩ, mũhianano no ũkũguũrĩrie ũndũ o na ũrĩkũ? O na ũngĩkorwo ũhakĩĩtwo betha kana thahabu, thĩinĩ waguo ndũrĩ mĩhũũmũ o na haniini. No rĩĩrĩ, MWATHANI arĩ thĩinĩ wa Hekaarũ yake ĩrĩa theru; mũndũ o wothe arĩ mbere yake.