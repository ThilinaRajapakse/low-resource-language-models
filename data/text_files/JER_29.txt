 Marũa marĩa Jeremia aandĩkĩire Ayahudi arĩa maathaamĩirio Babilonia  Atĩrĩĩrĩ, niĩ, mũnabii Jeremia, nĩndaandĩkire marua kũrĩ athĩnjĩri Ngai, anabii, atongoria a andũ, na andũ arĩa angĩ oothe arĩa mũthamaki Nebukadinezaru aakuuĩĩte kuuma Jerusalemu akamatwara Babilonia marĩ mĩgwate. Ndaandĩkire marũa macio, mũthamaki Jehoiakini, nyina, anjaama a kwa mũthamaki, anene a Juda na a Jerusalemu, mabundi, na aturi maarĩĩkia gũthaamio. Ndarĩĩkia kwandĩka marũa macio, ngĩmanengera Elasa mũrũ wa Shafani na Gemaria mũrũ wa Hilikia, arĩa maatũmirwo nĩ mũthamaki Zedekia kũrĩ Nebukadinezaru, mũthamaki wa Babilonia. Marũa macio moigĩĩte ũũ: MWATHANI Mwene Hinya Wothe, Ngai wa Isiraeli, ekwĩra andũ oothe arĩa eetĩkĩririe mũthamaki Nebukadinezaru amathaamie kuuma Jerusalemu amatware Babilonia marĩ mĩgwate atĩrĩ, “Akaai nyũmba, na mũcitũũre; rĩmaai na mũrĩe maciaro ma mĩgũnda yanyu. Hikaniai na mũciarane: ciana cianyu nĩĩhikanie na iciarane. Ciaranaai na mũingĩhe na mũtikaanyiihanyiihe. Caragiai thaayũ wa matũũra marĩa ndũmĩĩte mũthaamĩrio, na mũũhooyage nĩ ũndũ wamo, tondũ magaacĩra, o na inyuĩ nĩmũrĩgaacĩraga. Niĩ MWATHANI, Ngai wa Isiraeli, ndamwĩra mũtigeetĩkĩre anabii na aragũri arĩa mũtũũranagia nao mamũheenie. Mũtikaarũmbũyanagie na irooto iria marootaga,#. Irooto iria marootaga: Kĩhibirania kiugaga; irooto mũrootaga. tondũ nĩ maheeni makoragwo makĩmũrathĩra makĩgwetaga rĩĩtwa rĩakwa. Ti niĩ ndĩmatũmĩĩte. Ũguo nĩguo niĩ, MWATHANI Mwene Hinya Wothe, ndoiga.”  MWATHANI ekuuga atĩrĩ, “Mĩaka mĩrongo mũgwanja ĩrĩa ĩtuĩrĩirwo Babilonia yarĩĩkia gũthira-rĩ, nĩngaamũrũmbũiya na ndĩmũhingĩrie kĩĩranĩro kĩrĩa ndamwĩrĩire atĩ nĩngaamũcookia mũciĩ. Nĩ gũkorwo niĩ no niĩ nyiiki njũũĩ mĩbango ĩrĩa ndĩmũbangĩire; ti ya ũũru nĩ ya wega, nĩ mĩbango ya atĩ maũndũ maanyu nĩmakaagĩra thuuthainĩ. Hĩndĩ ĩyo nĩmũkaanjĩta, na mũũke mũũhooe, na nĩngaamũthikĩrĩria.  Nĩmũkaanjaria na mũnyone, tondũ mũkaanjaria na ngoro yanyu yothe. Kũnyona nĩmũkaanyona, na niĩ nĩngaamũcookia bũrũriinĩ wanyu. Ngaamũcookanĩrĩria kuuma mabũrũri moothe na kũndũ guothe kũrĩa ndamũhurunjire, ndĩmũcookie bũrũriinĩ ũrĩa ndamũrutire ngĩmũtwara ithaamĩrioinĩ. Niĩ MWATHANI, nĩ niĩ ndoiga ũguo.” No inyuĩ mũroiga atĩ MWATHANI nĩamũheete anabii kũu Babilonia. Atĩrĩĩrĩ, tathikĩrĩriai ũrĩa MWATHANI ekuuga ũhoroinĩ wa mũthamaki ũrĩa ũrathamakĩra bũrũri ũrĩa Daudi aathamakagĩra, o na mũthikĩrĩrie ũrĩa MWATHANI ekuuga ũhoroinĩ wa andũ a itũũra rĩĩrĩ, o arĩa mwĩtainwo nao, arĩa mũtatahanĩirio hamwe nao. MWATHANI Mwene Hinya Wothe ekuuga atĩrĩ, “Ngũmareehithĩria mbaara, ng'aragu, na mĩrimũ, na ndũme mahaane ta ngũyũ mbuthu ũguo atĩ itingĩrĩĩka. Ngũmateng'eria na mbaara, ng'aragu, na mĩrimũ, ndĩmatue a kũmakagĩrwo nĩ ndũũrĩrĩ ciothe cia thĩ ciamoona. Kũrĩa guothe ngũmahurunja, andũ marĩmoonaga makaigua guoya makoiga hĩ hĩ hĩ hĩ-ĩ! Mariugaga ũguo nĩkũmaka moona ũrĩa meekĩĩtwo. Andũ marĩmanyũrũragia na magwetage rĩĩtwa rĩao rĩrĩa megũtiganĩra kĩrumi. Ngũmeeka ũguo tondũ matiigana gũthikĩrĩria o na kana gwathĩkĩra ndũmĩrĩri ciakwa, iria ndamatũmagĩra itegũtigithĩria hũthĩrĩĩte anabii ndungata ciakwa. Atĩrĩĩrĩ, inyuothe thaamĩirie Babilonia, tathikĩrĩriai ũrĩa niĩ MWATHANI, nguuga!” “Niĩ, MWATHANI Mwene Hinya Wothe, Ngai wa Isiraeli, nguuga atĩrĩ ũhoroinĩ wa Ahabu mũrũ wa Kolaia na Zedekia mũrũ wa Maaseia arĩa maramũrathĩra maheeni makĩgwetaga rĩĩtwa rĩakwa, ngũmaneana mookoinĩ ma Nebukadinezaru mũthamaki wa Babilonia amoorage mwĩroreire. Inyuothe arĩa mũrĩ ithaamĩrioinĩ kũu Babilonia rĩrĩa mũkwenda kũruma mũndũ mũriugaga atĩrĩ, ‘MWATHANI arogwĩka ta ũrĩa eekire Zedekia na Ahabu, arĩa maacinirwo marĩ muoyo nĩ mũthamaki wa Babilonia!’ Ũguo nĩguo makaarĩĩkĩrĩria tondũ nĩmeekĩĩte maũndũ mooru mũno: matharĩĩtie na atumia a andũ arĩa marigainie nao, magacooka makaheenania makĩgwetaga rĩĩtwa rĩakwa o rĩrĩa niĩ itamaathĩĩte meeke ũguo. Nĩnjũũĩ ũrĩa meekĩĩte, na ndĩ mũira waguo. Nĩ niĩ MWATHANI ndoiga ũguo. Marũa ma Shemaia -“Na rĩĩrĩ, MWATHANI Mwene Hinya Wothe, Ngai wa Isiraeli, nĩaheire ndũmĩrĩri yakonainie na Shemaia ũrĩa woimĩĩte Nehelamu. Shemaia nĩatũmĩĩte marũa na rĩĩtwa rĩake mwene kũrĩ andũ oothe a Jerusalemu, na kũrĩ mũthĩnjĩri Ngai Zefania, mũrũ wa Maaseia, o na kũrĩ athĩnjĩri Ngai arĩa angĩ oothe. Marũainĩ macio Shemaia eerĩĩte Zefania atĩrĩ, “MWATHANI nĩagũtuire mũthĩnjĩri Ngai ithenya rĩa Jehoiada, na rĩu nĩ we mũtongoria ũrĩa mũnene Hekaarũinĩ. Nĩ wĩra waku kuona atĩ mũgũrũki o wothe ũretua mũnabii Hekaarũinĩ ya MWATHANI nĩohwo na mĩkanda ngingo na magũrũ. Rĩu-rĩ, wagĩĩte gwĩka ũguo na Jeremia wa kuuma Anathothu, ũrĩa ũretua mũnabii gatagatĩinĩ kaanyu nĩkĩ? Jeremia no mũhaka akirio, tondũ nĩatũtũmĩire marũa ithuĩ twĩ gũũkũ Babilonia agatwĩra atĩ nĩtũgũikara ithaamĩrioinĩ ihinda iraaya. Atwĩrĩĩte atĩ twake nyũmba na tũcitũũre, o na tũrĩme na tũrĩe maciaro ma mĩgũnda iitũ.” Naake mũthĩnjĩri Ngai Zefania agĩgĩthooma marũa macio ngĩiguaga, na hĩndĩ o ro ĩyo MWATHANI akĩnjĩĩra -ndũmire andũ oothe arĩa maarĩ ithaamĩrioinĩ bũrũriinĩ wa Babilonia ndũmĩrĩri ĩno ĩkoniĩ Shemaia: “Niĩ MWATHANI, nĩngũherithia Shemaia na njiarwa ciake ciothe, tondũ Shemaia nĩamũrathĩire o na itamũtũmĩĩte eeke ũguo, agatũma mwĩhoke maheeni. Ndakaagĩa na njiarwa gatagatĩinĩ kaanyu, na ndegũtũũra nginya akoona maũndũ meega marĩa ngeekĩra andũ aakwa. Gĩtũmi nĩ tondũ nĩamwĩrire mũũnemere. Niĩ MWATHANI, nĩ niĩ ndoiga ũguo.”