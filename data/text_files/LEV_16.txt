 Mũthenya wa Kũhoroheria Meehia Na rĩĩrĩ, thuutha wa aariũ arĩa eerĩ a Harũni gũkua nĩ ũndũ wa kũrutĩra MWATHANI mwaki wa gũcina ũbaani ũtaarĩ mũtheru, MWATHANI nĩarĩirie Musa.  Aamwĩrire atĩrĩ, “Ĩra mũrũ wa maitũguo Harũni atĩ arĩtoonyaga Handũ Harĩa Hatheru Mũno harĩa hahithĩĩtwo na mbathiya ya kũhakania o ihinda rĩrĩa rĩagĩrĩire rĩakinya. Handũ hau nĩ ho ndĩyonithanagia ndĩ thĩinĩ wa itu, o hau igũrũ wa gĩkunĩko gĩa Ithandũkũ rĩa Kĩrĩĩkanĩro. Angĩaga gwĩka ũguo, no ooragwo.  Arĩtoonyaga Handũ hau Hatheru Mũno aambĩĩte kũreehe ndeegwa ĩtarĩ ngũrũ ya igongoona rĩa meehia, na ndũrũme ya igongoona rĩa njino. No mũhaka Harũni ethambage mwĩrĩ, agacooka ageekĩra nguo ciake cia ũthĩnjĩri Ngai, nacio nĩ: nguo ya gataani ĩkinyĩĩte maruinĩ, thuruarĩ, mũcibi, o hamwe na kĩremba. “Mũingĩ wa Isiraeli ũrĩtwaragĩra Harũni thenge igĩrĩ cia igongoona rĩa meehia, na ndũrũme ĩmwe ya igongoona rĩa njino. Naake agakĩruta ndeegwa ĩmwe ĩgatuĩka igongoona rĩa kwĩhoroheria we mwene o na andũ a mũciĩ wake. Arĩĩkia gwĩka ũguo, akooya thenge iria igĩrĩ, agacitwara mũromoinĩ wa Hema ya gũtũnganwo. Agacicuukĩra mĩtĩ irĩ o hau mũromoinĩ ahũthĩrĩĩte tũhiga twĩrĩ, kamwe kaandĩkĩĩtwo ‘Ya MWATHANI,’ na karĩa kangĩ ‘Ya Azazeli’#. Azazeli: Gũtiũĩkaine ũrĩa rĩĩtwa rĩĩrĩ riugĩĩte; no gũkorwo nĩ rĩĩtwa rĩa ngoma ya werũinĩ. Thenge ĩrĩa ĩkũgwĩra MWATHANI yacuukĩrwo mĩtĩ, Harũni akamĩruta ĩtuĩke igongoona rĩa meehia. Nayo ĩrĩa ĩkũgwĩra Azazeli akamĩtwara hau mbere ya MWATHANI ĩrĩ muoyo, agacooka akamĩrekereria ĩĩthiĩre werũinĩ kũrĩ Azazeli, nĩguo ĩhoroherie meehia ma andũ. “Na rĩĩrĩ, hĩndĩ ĩrĩa Harũni araruta ndeegwa ya kũhoroheria meehia maake we mwene o na ma mũciĩ wake, arĩoyaga kanyũngũ ga gũcinĩra ũbaani kaiyũire makara marakana marutĩĩtwo kĩgongoonainĩ, na hĩ igĩrĩ cia ũbaani mũhinyu wega, agagatoonyia thĩinĩ wa Handũ Harĩa Hatheru Mũno. Arĩ o hau mbere ya MWATHANI ageekĩra ũbaani ũcio mwakiinĩ, nĩguo ndoogo yaguo ĩhumbĩre gĩkunĩko kĩa Ithandũkũ rĩa Kĩrĩĩkanĩro ndakaae gũkĩona akue. Agacooka akooya thakame ĩmwe ya ndeegwa ĩyo akamĩminjaminja na kĩara gĩake mwena wa na mbere wa gĩkunĩko kĩu, o na akamĩminjaminja maita mũgwanja hau mbere ya Ithandũkũ rĩa Kĩrĩĩkanĩro.  “Thuutha wa gwĩka ũguo, agathĩnja thenge ĩrĩa ya igongoona rĩa kũhoroheria andũ, akooya thakame ya yo akamĩtoonyia na thĩinĩ wa Handũ Harĩa Hatheru Mũno, akamĩminjaminja gĩkunĩko igũrũ, o na hau mbere ya Ithandũkũ rĩa Kĩrĩĩkanĩro, o ta ũrĩa eekire na thakame ya ndeegwa. Na njĩra ĩyo agakĩruta igongoona rĩa gũtheria Handũ hau Hatheru Mũno nĩ ũndũ wa mathaahu ma andũ a Isiraeli, o na nĩ ũndũ wa meehia maao moothe. No mũhaka eeke Hema ya gũtũnganwo o ta ũguo, nĩ ũndũ ĩrũũgamĩĩte gatagatĩ ka andũ me na thaahu. Gũtirĩ mũndũ wagĩrĩirwo nĩ gũkorwo arĩ thĩinĩ wa Hema ya gũtũnganwo rĩrĩa Harũni aratoonya Handũ hau Hatheru Mũno nĩguo akahorohanĩrie nginya o rĩrĩa ariuma na nja, arĩĩkia kwĩhoroheria we mwene, mũciĩ wake, o na andũ oothe a Isiraeli. Thuutha ũcio akoima na kũu thĩinĩ, agathiĩ harĩa kĩgongoona kĩa magongoona ma njino kĩrĩ, agagĩtheria. Agacooka akooya thakame ĩmwe ya ndeegwa o na ya thenge ĩyo, akamĩĩkĩra koonainĩ ciothe cia kĩgongoona. Agacooka akaminjaminja thakame ĩmwe igũrũ wa kĩgongoona kĩu maita mũgwanja na kĩara gĩake. Na njĩra ĩyo agagĩtheria, gĩkeehererwo nĩ mathaahu ma andũ a Isiraeli, gĩgaatuĩka kĩamũre. Thenge ya gũkuua meehia moothe ma andũ “Na rĩĩrĩ, Harũni arĩĩkia kũruta igongoona rĩa gũtheria Handũ Harĩa Hatheru Mũno, o na Hema ya gũtũnganwo, na kĩgongoona, akareehe thenge ĩrĩa ĩrĩ muoyo ĩrĩa ĩgwĩrĩire Azazeli, mbere ya MWATHANI. Agacooka akaigĩrĩra mooko maake meerĩ mũtwe wa thenge ĩyo, akoimbũra ũũru, meehia, na ũremi wothe wa Aisiraeli, na njĩra ĩyo agakĩigĩrĩra maũndũ macio moothe o mũtweinĩ wa thenge ĩyo. Arĩĩkia gwĩka ĩguo, akanenganĩra thenge ĩyo kũrĩ mũndũ ũrĩa ũthuurĩĩtwo amĩtware werũinĩ akamĩrekererie ĩĩthiĩre. Nayo thenge ĩyo ĩgakĩrekererio werũinĩ, kũndũ kũrĩa gũtatũũragwo nĩ andũ, ĩgeethiĩra ĩkuuĩĩte meehia maao moothe.  Naake Harũni agacooka agatoonya Hemainĩ ya gũtũnganwo, akaruta nguo cia ũthĩnjĩri Ngai ĩrĩa eekĩrire ataanatoonya Handũ Harĩa Hatheru Mũno, agacitiga o hau. Agacooka ageethambĩra mwĩrĩ handũ haamũre, akeehumba nguo ciake kĩũmbe. Arĩĩkia gwĩka ũguo, akoima na nja, akaruta igongoona rĩa njino rĩa kũhoroheria meehia maake, o na ma andũ acio angĩ. Thuutha ũcio akooya maguta ma nyamũ ĩyo ya igongoona rĩa meehia, akamacinĩra kĩgongoona igũrũ. Atĩrĩĩrĩ, mũndũ ũrĩa ũthiire kũrekereria thenge werũinĩ ĩĩthiĩre kũrĩ Azazeli, no nginya athambie nguo ciake, na ethambe mwĩrĩ ataanacooka kambĩinĩ.  Nayo ndeegwa na thenge iria cia igongoona rĩa meehia, iria thakame yacio ĩtwarirwo Handũ Harĩa Hatheru Mũno ĩkahoroherie meehia, igakuuo igatwarwo nja ya kambĩ igacinwo.Na rĩĩrĩ, njũũa ciacio, nyama, o na mara igacinwo ciothe na mwaki. Na rĩĩrĩ, mũndũ ũrĩa ũgũcicina no nginya athambie nguo ciake na ethambe mwĩrĩ ataanacooka kambĩinĩ. Gũtĩĩa Mũthenya wa Kũhoroheria Meehia  “Atĩrĩĩrĩ, mawatho maya marũmĩrĩire nĩmo mũrĩrũmagĩrĩra hingo ciothe: Mũthenya wa ikũmi wa mweri wa mũgwanja-rĩ, no nginya mwĩhingage kũrĩa, inyuĩ eene o na andũ a ndũũrĩrĩ arĩa maratũũrania na inyuĩ, na mũtikaarutage wĩra o na ũrĩkũ. Mũthenya ũcio-rĩ, nĩguo igongoona rĩa kũmũhoroheria rĩrĩrutagwo nĩguo mũtherio, mũgathirwo nĩ meehia maanyu moothe, mũgakĩoneka mũrĩ atheru mbere ya MWATHANI. Mũthenya ũcio ũrĩkoragwo ũrĩ thabatũ yanyu ya kũhuurũka o biũ na ya kwĩhinga kũrĩa na kũnyua. Mawatho macio no nginya marũmagĩrĩrwo hingo ciothe. Mũthĩnjĩri Ngai Ũrĩa Mũnene, ũrĩa ũitĩrĩirwo maguta akaamũrwo atungatage ithenya rĩa ithe, nĩwe ũrĩrutaga igongoona rĩa kũhorohanĩria. Arĩĩhumbaga nguo cia ũthĩnjĩri Ngai, akahoroheria Handũ Harĩa Hatheru Mũno, Hema ya gũtũnganwo, kĩgongoona, athĩnjĩri Ngai, o na mũingĩ wothe. Mawatho macio no nginya marũmagĩrĩrwo hingo ciothe. No mũhaka andũ a Isiraeli marutagĩrwo igongoona rĩa kũhoroheria meehia maao moothe, o mwaka riita rĩmwe.” Naake Musa agĩgĩĩka o ta ũguo MWATHANI aamwathĩĩte.