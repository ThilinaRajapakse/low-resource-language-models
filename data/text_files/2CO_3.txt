 Ndungata cia Kĩrĩĩkanĩro kĩrĩa Kĩerũ Hiihi nĩtũraiguĩka ta tũrambĩrĩria kwĩgaatha rĩngĩ? Kana hiihi nĩtũgũkĩenda marũa magũtũgaathĩrĩria tũgĩũka kũrĩ inyuĩ kana tũkiuma kũrĩ inyuĩ ta andũ arĩa angĩ? Inyuĩ nĩ inyuĩ marũa maitũ ma gũtũgaathĩrĩria, maandĩkĩĩtwo ngoroinĩ ciitũ#. Ngoroinĩ ciitũ: Maandĩko mamwe moigaga; ngoroinĩ cianyu., nĩguo mathoomagwo na mamenyagwo nĩ andũ oothe.  Inyuĩ nĩ inyuĩ marũa maandĩkĩĩtwo nĩ Kristũ marĩa atwaraga na mooko maitũ; matiandĩkĩĩtwo na rangi, maandĩkĩĩtwo na Roho wa Ngai ũrĩa ũrĩ muoyo. Ningĩ, marũa macio matiandĩkĩĩtwo tũhengereinĩ twa mahiga, maandĩkĩĩtwo ngoroinĩ cia andũ. Ũcio nĩguo mwĩhoko ũrĩa twĩhokeete Ngai naguo tũhotithĩĩtio nĩ Kristũ. Ithuĩ tũtirĩ ũndũ tũngĩhota gwĩka tũrĩ ithuiki, hinya witũ uumaga kũrĩ Ngai.  Ngai nĩ we watũhotithirie gũtuĩka atungati a kĩrĩĩkanĩro kĩrĩa kĩerũ, no ti kĩrĩa gĩkoragwo na watho wa kwandĩkwo, no nĩ kĩa watho wa Roho. Tondũ rĩĩrĩ, watho ũrĩa mwandĩke ũreehaga gĩkuũ no wa Roho ũreehaga muoyo.  Watho ũcio wandĩkĩĩtwo tũhengereinĩ twa mahiga ũreehage gĩkuũ. Hĩndĩ ĩrĩa Ngai aanengagĩra Musa Watho ũcio riiri wake nĩwonekire. Amu o na gũtuĩka ũtheri ũrĩa warĩ ũthiũinĩ wa Musa ndwakengaga nĩwarĩ na hinya mũno, na andũ a Isiraeli matingĩahotire kũmũrora. Angĩkorwo Watho ũrĩa ũreehaga gĩkuũ nĩwarĩ na riiri ũguo-rĩ, na githĩ gũkenga kwa wĩra wa Roho gũtingĩgĩkorwo gũkĩrĩ kũnene mũno makĩria! Angĩkorwo ũndũ ũrĩa wareehire gũtuĩrwo warĩ na riiri mũnene ũguo-rĩ, ũhoro ũrĩa wareehire ũthingu na githĩ ndũngĩgĩkorwo na riiri mũno makĩria! Kwoguo, ũndũ ũrĩa hĩndĩ ĩmwe warĩ na riiri nĩwaniinirwo riiri nĩ ũhoro ũrĩa wokire wĩ na riiri mũnene makĩria. Amu angĩkorwo ũndũ ũcio warĩ wa ihinda inyiinyi na nĩwarĩ na riiri mũnene ũguo-rĩ, githĩ ũhoro ũyũ wa gũtũũra ndũkĩrĩ na riiri mũnene mũno makĩria! Ithuĩ tondũ twĩ na kĩĩrĩgĩrĩro kĩu nĩtuumbũraga ũhoro tũtegwĩtigĩra.  Tũtiĩhumbagĩra ũthiũ ta ũrĩa Musa eehumbagĩra na gĩtaama nĩguo andũ a Isiraeli matikoone gũkenga kwa ũtheri gũgĩthira ũthiũinĩ wake. Meciiria maao nĩmaahumbĩrirwo, na kinya ũũmũũthĩ hĩndĩ ĩrĩa andũ mathooma mabuku ma Kĩrĩĩkanĩro Kĩrĩa Gĩkũrũ, gĩtaama kĩu no gĩtũũraga kĩhumbĩrĩĩte meciiria maao. No rĩĩrĩ, mũndũ angĩnyiitana na Kristũ, gĩtaama kĩu nĩkĩeheraga. Kinya ũũmũũthĩ andũ mangĩthooma Watho wa Musa, gĩtaama kĩu nĩkĩhumbagĩra meciiria maao.  No rĩĩrĩ, mũndũ angĩthiĩ harĩ Mwathani, gĩtaama kĩu nĩgĩthengagio. Rĩu-rĩ, “Mwathani nĩ we Roho, na harĩa Roho wa Mwathani arĩ, nĩharĩ na wĩyathi. Kwoguo ithuothe nĩtũhumbũrĩĩtio ũthiũ tũgagĩkengaga na riiri wa Mwathani. Na rĩĩrĩ, riiri o ũcio uumaga kwĩ Mwathani, o we Roho, ũtũgarũraga tũkahaanana naake tũgagĩkĩrĩrĩria o gũcangarara.”