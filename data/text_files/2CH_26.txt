 Uzia mũthamaki wa Juda (Atha .-; .-) Nao andũ oothe a Juda makĩoya Uzia mũrũ wa Amazia e wa mĩaka ikũmi na ĩtandatũ, makĩmũtua mũthamaki ithenya rĩa ithe. (Uzia nĩ we wacookire gũtuunyana itũũra rĩa Elathu, na akĩrĩakithia thuutha wa ithe Amazia gũkua.) Na rĩĩrĩ, Uzia aambĩrĩirie gũthamaka arĩ wa mĩaka ikũmi na ĩtandatũ na agĩthamaka mĩaka mĩrongo ĩtaano na ĩĩrĩ kũu Jerusalemu. Nyina eetagwo Jekolia wa kuuma o kũu Jerusalemu. Naake agĩĩka maũndũ maingĩ marĩa maakenagia MWATHANI o ta ũrĩa Amazia ithe eekĩĩte. Naake Uzia agĩtungatĩra Ngai na kĩyo, hĩndĩ ĩrĩa yothe Zekaria aarĩ muoyo tondũ nĩ we wamũtaaraga. Naake Ngai agĩtũma agaacĩre mũno. Naake Uzia agĩthiĩ akĩhũũrana na Afilisiti, agĩtharia rũthingo rwa Gathu, na rwa Jamunia, o na rwa Ashidodu. Agĩcooka agĩaka matũũra mairigĩirwo na thingo cia hinya kũu rũgongo rwa Ashidodu, o na mangĩ kũu bũrũriinĩ wa Afilisiti. Naake Ngai akĩmũteithia akĩhoota Afilisiti, o na Arabu arĩa maatũũraga Guribaali, o na akĩhoota Ameuni. Nao Aamoni makĩrutĩra Uzia igooti, akĩgĩa hinya mũno, nayo ngumo yake ĩgĩkinya o na Misiri. Uzia agĩcooka agĩaka mĩnaara kũu Jerusalemu kĩhingoinĩ gĩa Koona, na kĩhingoinĩ gĩa Gĩtuamba, o na harĩa rũthingo rwethioreire, na akĩmĩaka na hinya mũno. Agĩcooka agĩaka mĩnaara kũu werũinĩ, na akĩenja marima maingĩ ma maaĩ. Eekire ũguo nĩ ũndũ aarĩ na mahiũ maingĩ maarĩithagio kũu magũrũinĩ ma irĩma o na ciaraganainĩ. O na nĩarĩ na aruti wĩra aingĩ na aceehi a mĩthabibũ mĩgũndainĩ ĩrĩa yarĩ magũrũinĩ ma irĩma cia Juda mwena wa na ithũĩro na ĩngĩ yarĩ kũndũ kũrĩa kũnoru tondũ nĩendeete ũrĩmi. Ningĩ Uzia nĩarĩ na mbũtũ nene ya kũrũa mbaara. Mũthiĩre wayo wa mbaarainĩ wabangagwo nĩ Jeieli na Maaseia arĩa maarĩ tũrani. Naake Hanania ũmwe wa anene a mbũtũ cia ita cia mũthamaki nĩ we wamarũũgamagĩrĩra oothe. Nayo mbũtũ ĩyo ya ita yarũũgamagĩrĩrwo nĩ atongoria ngiri igĩrĩ na magana matandatũ (,). Nacio thigari ciothe iria ciarĩ rungu rwao ciarĩ ngiri magana matatũ na mũgwanja na magana mataano, (,). Icio nĩcio ciarĩ njoorua cia kũrũa mbaara, na nĩcio ciarũagĩrĩra mũthamaki harĩ thũ ciake. Naake Uzia agĩthondekithĩria mbũtũ ĩyo yothe ya ita ngo, matimũ, ngobia cia kũgitĩra mũtwe, tũbuuti twa gĩcango, mĩguĩ, moota, na tũhiga twa gũikio na igũtha. Nao andũ aake arĩa maarĩ njoorua cia gũtura indo magĩthondeka kũu Jerusalemu inyamũ cia gũikagia mĩguĩ, o na mahiga kuuma mĩnaarainĩ ĩyo, o na kuuma koonainĩ cia thingo. Nayo ngumo yake ĩkĩhunja kũndũ kũraaya, nĩ ũndũ wa ũrĩa aagĩĩte na hinya nĩgũteithĩrĩrio nĩ Ngai. Uzia kũherithio nĩ ũndũ wa mwĩtĩĩo wake Na rĩĩrĩ, hĩndĩ ĩrĩa mũthamaki Uzia aagaacĩire, agĩtĩĩa mũno. Naguo mwĩtĩĩo ũcio wake ũgĩtũma aanangwo, nĩ ũndũ nĩanyararire MWATHANI Ngai wake na ũndũ wa gũthiĩ Hekaarũinĩ akĩenda gũcina ũbaani kĩgongoonainĩ kĩa ũbaani. Naake Azaria mũthĩnjĩri Ngai e hamwe na athĩnjĩri Ngai mĩrongo ĩnaana njoorua, magĩtoonyania naake kuo mamuumĩĩte thuutha,  makĩmũgiria gwĩka ũguo. Nao makĩmwĩra atĩrĩ, “Uzia, ũcio ti wĩra waku gũcinĩra MWATHANI ũbaani. Ũcio nĩ wĩra wa athĩnjĩri Ngai, aariũ a Harũni, tondũ nĩ o maamũrĩirwo wĩra ũcio. Ehera handũ haaha haamũre. Nĩũhĩtĩirie MWATHANI Ngai, na ũkeiimithia kĩraathimo gĩake.” Hĩndĩ ĩyo Uzia aarũũgamĩĩte mwenainĩ wa kĩgongoona gĩa gũcinĩra ũbaani anyiitĩĩte kanyũngũ ga gũcinĩra ũbaani kũu Hekaarũinĩ ya MWATHANI. Naake akĩnyiitwo nĩ maraakara nĩ ũndũ wa athĩnjĩri Ngai acio. O hĩndĩ ĩyo mũrimũ mũũru wa ngoothi ũkĩiyũra thiithi wake arĩ o hau mbere ya athĩnjĩri Ngai acio. Naake Azaria na athĩnjĩri Ngai acio angĩ, makĩmũrora makĩona hatarĩ nganja nĩ mũrimũ mũũru wa ngoothi aarĩ naguo thiithi. Nao makĩmuumia na nja na ihenya, o naake we mwene akĩhiũha kuuma nja tondũ rĩu rĩarĩ iherithia rĩa MWATHANI. Naake mũthamaki Uzia agĩtũũra e na thaahu matukũ moothe ma muoyo wake, nĩ ũndũ wa mũrimũ ũcio mũũru wa ngoothi. Naake ndangĩetĩkĩririo atoonye Hekaarũinĩ; aatũũraga nyũmba e wiki na ndarĩ wĩra aarutaga. Jothamu mũũrũwe nĩ we wathanaga hĩndĩ ĩyo aahaanaga ũguo. Na rĩĩrĩ, ciĩko iria ingĩ cia Uzia, kuuma kĩambĩrĩria kĩa ũthamaki wake nginya mũthia ciandĩkĩĩtwo nĩ mũnabii Isaia mũrũ wa Amozu.  Naake Uzia akua makĩmũthika mũgũndainĩ wa mũthamaki, no ti mbĩĩrĩrainĩ cia athamaki, nĩ ũndũ wa mũrimũ ũcio mũũru wa ngoothi. Naake Jothamu mũũrũwe agĩthamaka ithenya rĩake.