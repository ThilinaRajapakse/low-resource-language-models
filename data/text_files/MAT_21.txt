 Jesũ kũingĩra Jerusalemu na ndũũhiũ (Mar .-; Luk .-; Joh .-) Na rĩĩrĩ, Jesũ na arutwo aake maakuhĩhĩria Jerusalemu, maakinya itũũra rĩa Bethifage rĩrĩa rĩrĩ o kĩrĩmainĩ kĩa mĩtamaiyũ, Jesũ agĩtũma arutwo aake eerĩ akĩmeera atĩrĩ, “Thiĩi gĩcagi kĩĩrĩa kĩrĩ mbere yanyu na mwaingĩra o ũguo nĩmũgũkora ndigiri yoheetwo ĩrĩ na gacaũ kaayo. Ciohoreei mũndeehere. Mũndũ angĩmũũria ũndũ, mwĩreei atĩ, ‘Mwathani#. Mwathani: Kana; mwene. nĩabatairio nĩcio,’ na mũndũ ũcio nĩegũcirekereria.” Ũndũ ũyũ wekirwo nĩ geetha ũhoro ũrĩa mũnabii aarĩĩtie ũhingio, rĩrĩa oigire atĩrĩ,  “Ĩraai andũ a itũũra rĩa Jerusalemu atĩrĩ, ‘Oneei, mũthamaki wanyu nĩarooka kũrĩ inyuĩ! Nĩ mũthamaki mũhooreri na arooka akuuĩĩtwo nĩ ndigiri, o njaũ ya ndigiri!’ ” Nao arutwo magĩgĩthiĩ, magĩĩka o ũrĩa Jesũ amataarĩirie. Makĩreehe ndigiri na njaũ ya yo, magĩcooka makĩara nguo ciao igũrũ rĩacio, naake Jesũ agĩkuuo nĩ yo. Nao andũ aingĩ makĩara nguo ciao njĩrainĩ, arĩa angĩ nao magĩtua mathĩgĩ kuuma mĩtĩinĩ, makĩmaara njĩrainĩ.  Nao andũ arĩa maamũtongoreetie na arĩa maamuumĩĩte thuutha, makĩanĩrĩra makiugaga atĩrĩ, “Hosana,#. Hosana: Na Kĩhibirania mũgambo ũyũ nĩ ta kuuga kũhonokania no nĩũtũmagĩrwo ũrĩ wa kũgooca Ngai. Mũrũ wa Daudi! Kũraathimwo nĩ ũrĩa ũgũũka na rĩĩtwa rĩa Mwathani! Hosana igũrũ o igũrũ!” Na rĩrĩa Jesũ aatoonyaga Jerusalemu, andũ oothe makĩambũrũrũka na makĩambĩrĩria kũũrania, “Ũyũ naake nũũ?” Nao andũ magĩgĩcookia atĩrĩ, “Ũyũ nĩ we Jesũ, ũrĩa mũnabii wa kuuma itũũra rĩa Nazarethi bũrũriinĩ wa Galili.” Jesũ gũtoonya Hekaarũ (Mar .-; Luk .-; Joh .-) Naake Jesũ agĩthiĩ agĩtoonya Hekaarũ akĩrutũrũra arĩa oothe meendagĩria na maagũragĩra kuo. Agĩcooka akĩng'aũrania meetha cia arĩa maakũũranagia mbeeca o na itĩ cia arĩa meendagia ndutuura,  akĩmeera atĩrĩ, “Ngai oigĩĩte maandĩkoinĩ atĩrĩ, ‘Hekaarũ yakwa ĩgeetagwo nyũmba ya kũhooyagĩrwo.’ No inyuĩ mũmĩtuĩte kũndũ gwa kwĩhithwo nĩ atuunyani.” Nao atumuumu na cionje magĩũka kũrĩ we kũu thĩinĩ wa Hekaarũ, naake akĩmahonia. No athĩnjĩri Ngai arĩa anene na arutani a Watho makĩraakara moona maũndũ macio ma kũmakania eekaga, na maigua ciana ikĩanĩrĩra Hekaarũinĩ ikiugaga, “Hosana Mũrũ wa Daudi!”  Magĩkĩũria Jesũ atĩrĩ, “Nĩũraigua ũguo iroiga?” Naake akĩmacookeria akĩmeera atĩrĩ, “Ĩĩ, nĩndĩraigua. Kaĩ na inyuĩ mũtarĩ mwathooma maandĩko marĩa moigĩĩte atĩrĩ, ‘Nĩũtũmĩĩte twana na tũkenge tũkũhe ũgooci na tũnua twatuo!’ ” Naake Jesũ agĩkĩmatiga akiuma nja ya itũũra rĩu agĩthiĩ Bethania akĩraara kuo. Jesũ kũruma mũkũyũ (Mar .-,-) Na rĩĩrĩ, rũũciinĩ rĩrĩa Jesũ aacookaga Jerusalemu, akĩigua arĩ mũhũũtu. Naake akĩona mũkũyũ mũkĩrainĩ wa njĩra agĩthiĩ harĩ guo, no ndarĩ kĩndũ oonire tiga o mathangũ. Naake akĩwĩra atĩrĩ, “Ũngĩroaga gũgaaciara matunda nginya tene!” Naguo mũkũyũ ũcio ũkĩũma hĩndĩ o ĩyo. Nao arutwo moona ũguo, makĩgega, makĩũrania atĩrĩ, “Kaĩ mũkũyũ ũyũ woma narua atĩa?”  Naake Jesũ akĩmacookeria atĩrĩ, “Ngũmwĩra na ma atĩ, mũngĩĩtĩkia na mwage nganja, no mũhote gwĩka ũguo ndeeka mũkũyũ ũyũ. Ningĩ no mũhote kwĩra kĩrĩma gĩĩkĩ atĩrĩ, ‘Kũũrũka wĩikie iriainĩ,’ na gwĩkĩke ũguo. Maũndũ moothe marĩa mũrĩhooyaga mũrĩ na wĩtĩkio nĩmũrĩheagwo.” Kĩũria gĩkoniĩ ũhoti wa Jesũ (Mar .-; Luk .-) Rĩrĩa Jesũ aatoonyire Hekaarũinĩ, athĩnjĩri Ngai arĩa anene na athuuri magĩũka makĩmũkora akĩrutana makĩmũũria atĩrĩ, “Ũreeka maũndũ maya na ũhoti ũrĩkũ, na nũũ ũkũheete ũhoti ũcio?” Naake Jesũ akĩmacookeria atĩrĩ, “O na niĩ nĩngũmũũria kĩũria, na mwanjookeria, nĩngũmwĩra ndĩreeka maũndũ maya na ũhoti ũrĩkũ. Tanjĩĩraai atĩrĩ, Johana-rĩ, aarutĩĩte kũ ũhoti wa kũbatithania, kũrĩ Ngai kana kũrĩ andũ?” Nao makĩambĩrĩria gũcookanĩria makĩĩranaga atĩrĩ, “Tũkuuga atĩa? Wona twoiga atĩ, ‘Woimĩĩte kũrĩ Ngai,’ egũtũũria atĩrĩ, ‘Mwakĩregire kũmwĩtĩkia nĩkĩ?’ Tũngiuga atĩ, ‘Woimĩĩte kũrĩ andũ,’ nĩtũgwĩtigĩra ũrĩa andũ mangĩĩka tondũ oothe meetĩkĩĩtie atĩ Johana aarĩ mũnabii.” Nĩ ũndũ ũcio magĩcookeria Jesũ atĩrĩ, “Tũtiũĩ.” Naake Jesũ akĩmeera atĩrĩ, “O na niĩ ndigũkĩmwĩra njĩkaga maũndũ maya na ũhoti ũrĩkũ. Ngerekano ya aariũ eerĩ “Rĩu-rĩ, mũgwĩciiria atĩa? Hĩndĩ ĩmwe nĩkwarĩ na mũndũ warĩ na aariũ eerĩ. Naake agĩthiĩ kũrĩ ũrĩa warĩ mũkũrũ akĩmwĩra atĩrĩ, ‘Mũũriũ, thiĩ ũkarute wĩra mũgũndainĩ wa mĩthabibũ ũũmũũthĩ.’ Naake mwana ũcio agĩkĩmũcookeria atĩrĩ, ‘Ndigũthiĩ.’ No thuuthainĩ agĩcooka akĩgarũra meciiria, agĩthiĩ. Ningĩ ithe agĩthiĩ kũrĩ ũcio ũngĩ akĩmwĩra o ũguo. Naake akiuga atĩrĩ, ‘Ĩĩ, Baaba, nĩngũthiĩ,’ no ndathiire. Nĩ ũrĩkũ wa acio eerĩ wekire ũrĩa ithe eendaga?” Nao makĩmũcookeria atĩrĩ, “Nĩ ũcio mũkũrũ.” Naake Jesũ agĩkĩmeera atĩrĩ, “Ngũmwĩra na ma atĩ, eetia mbeeca cia igooti na atumia a maraaya nĩmagaatoonya Ũthamakiinĩ wa Ngai mbere yanyu.  Nĩ ũndũ-rĩ, Johana ookire kũrĩ inyuĩ akĩmuonagia njĩra njega ya kũgera, no mũtiamwĩtĩkirie. No eetia mbeeca cia igooti na maraaya nĩmaamwĩtĩkirie. Inyuĩ o na muoneete ũguo mũtiacookire kũgarũra meciiria nĩguo mũmwĩtĩkie.” Ngerekano ya akombori a mũgũnda wa mĩthabibũ (Mar .-; Luk .-)  Ningĩ Jesũ agĩcooka akĩmeera atĩrĩ, “Tathikĩrĩriai ngerekano ĩngĩ. Hĩndĩ ĩmwe mũndũ warĩ na mũgũnda nĩaũhandire mĩthabibũ, agĩcooka akĩũirigĩra o na akĩenja irima rĩa kũhihĩra thabibũ o na agĩaka nyũmba ya andũ a kũũrangĩra. Agĩcooka akĩũkomborithia agĩthiĩ bũrũri ũngĩ. Hĩndĩ ya kũgetha thabibũ yakinya, agĩtũma ngombo ciake kũrĩ arĩa maũkomboreete nĩ geetha inengerwo igai rĩake rĩa magetha. Nao akombori acio makĩnyiita ngombo icio ciake, ĩmwe makĩmĩhũũra, ĩrĩa ĩngĩ makĩmĩũraga, na ĩrĩa ĩngĩ makĩmĩhũũra na mahiga. Mwene mũgũnda agĩcooka agĩtũma ngombo ingĩ nyingĩ kũrĩ iria aatũmĩĩte hĩndĩ ya mbere, no akombori acio magĩciĩka o ta icio ingĩ. Thuutha wa ũguo akĩmatũmĩra mũũrũwe akĩĩĩraga atĩrĩ, ‘Hatirĩ nganja nĩmekũhe mũrũ wakwa gĩtĩĩo.’ No hĩndĩ ĩrĩa akombori acio moonire mũũrũwe makĩĩrana atĩrĩ, ‘Ũyũ nĩ we ũkaagaya mũgũnda ũyũ, ũkaai tũmũũrage nĩ geetha tũrigie na igai rĩake!’ Magĩkĩmũnyiita makĩmũruta nja ya mũgũnda makĩmũũraga.” Jesũ agĩkĩmooria atĩrĩ, “Rĩu-rĩ, hĩndĩ ĩrĩa mwene mũgũnda agacooka-rĩ, ageeka akombori acio atĩa?” Nao magĩcookia atĩrĩ, “Gũtirĩ nganja nĩakooraga andũ acio aaganu, acooke akomborithie mũgũnda ũcio kũrĩ akombori angĩ, arĩa makamũheaga igai rĩake hĩndĩ ya magetha.”  Jesũ agĩcooka akĩmooria atĩrĩ, “Kaĩ mũtarĩ mwathooma ũrĩa Maandĩko moigaga atĩrĩ, ‘Ihiga rĩrĩa aaki maaregire, nĩrĩo rĩtuĩkĩĩte rĩa bata mũno mũthingiinĩ. Nĩ Mwathani wekire ũguo; na ũndũ ũcio nĩ wa magegania tũkĩwona!’ “Kwoguo ngũmwĩra atĩ Ũthamaki wa Ngai nĩũkaarutwo kuuma kũrĩ inyuĩ ũheeo andũ arĩa magaaciaraga maciaro maagĩrĩru. [ Na mũndũ ũrĩa ũkaagwĩra ihiga rĩu nĩagaathuthĩka, na ũrĩa rĩkaagwĩra nĩrĩkaamũthethera.”] Na rĩĩrĩ, hĩndĩ ĩrĩa athĩnjĩri Ngai arĩa anene na Afarisai maiguire ngerekano cia Jesũ makĩmenya atĩ aaragia ũhoro wao. Nao magĩkĩgeria kũmũnyiita, no magĩĩtigĩra andũ tondũ andũ nĩmeetĩkĩĩtie atĩ aarĩ mũnabii.