 Ningĩ MWATHANI akĩĩra Ayubu atĩrĩ, “We ũteendaga kũhootwo-rĩ, no ũgũthiĩ na mbere kũng'eeng'ana na Mwene Hinya Wothe? Wee ũrakararania na Ngai, kĩmũcookerie!” Ayubu gũcookeria MWATHANI Naake Ayubu agĩcookeria MWATHANI atĩrĩ, “ Niĩ ndĩ kĩndũ hatarĩ! Nĩ atĩa ĩngĩgũcookeria? Niĩ ndirĩ na ũndũ ũngĩ wa kuuga. Nĩnjarĩĩtie maita maingĩ, na ndirĩ ũndũ o na ũmwe ingĩongerera.” MWATHANI gũcookeria Ayubu Naake MWATHANI arĩ kĩhuuhũkanioinĩ akĩarĩria Ayubu o rĩngĩ akĩmwĩra atĩrĩ, “Akorwo ũrĩ njamba-rĩ, ngũkũũria ciũria, nawe no mũhaka ũnjookerie. Ũrenda kuonania ndirũmagĩrĩra waragania? Ũrenda kũnduta mahĩtia nĩguo wĩtue mwega? Ũrĩ na hinya ta niĩ? Mũgambo waku no ũrurume ta wakwa?  “Takĩĩhotore ũhoti na gĩtĩĩo, na wĩhumbe riiri na ũkaru! Itũrũra marũrũ maaku; baara mũndũ o wothe mwĩtĩi ũmũng'aũranie. Erekera mũndũ o wothe mwĩtĩi ũmũconorithie; anangĩra andũ arĩa aaganu o harĩa marũngiĩ. Mathike oothe rũkũngũinĩ, na ũmahingĩre ndumainĩ kwa arĩa akuũ. Ũngĩĩka ũguo, no ngũgaathĩrĩrie, na njĩtĩkie atĩ no ũhote kwĩhootanĩra na hinya waku.  “Tawĩciirie ũhoro wa nyamũ ĩrĩa ĩĩtagwo Behemothu.#. Behemothu: Kwĩrĩkanaga atĩ nyamũ ĩyo nĩ nguũ. Ngĩmĩũmba norĩo ndaakũũmbire; ĩrĩaga nyeki ta ng'ombe. Tawĩciirie ũrĩa mwĩrĩ wayo ũrĩ hinya; mĩkiha ya yo ĩrĩ hinya mũno. Ĩrũũgamagia mũting'oe wayo ũkeehanda o ta mũtarakwa; mĩkiha ya magũrũ maayo ĩrĩ hinya. Mahĩndĩ maayo marĩ hinya o ta gĩcango; magũrũ maayo nĩ moomũ o ta cuuma.  “Behemothu nĩkĩo kĩũmbe gĩa kũgegania mũno thĩinĩ wa ciũmbe ciakwa ciothe! No niĩ, Mũũmbi wakĩo, ingĩhota gũkĩhooreria. Nyeki ĩrĩa ĩrĩaga ĩkũraga irĩmainĩ kũrĩa nyamũ ciothe cia gĩthaka ithaakagĩra. Yarahaga rungu rwa ihinga cia mĩigua, na ĩkeehitha mathanjĩinĩ kũrĩa kũrĩ matomboya. Ihinga cia mĩigua na mĩtĩinĩ ĩrĩa ĩmeraga ndeereinĩ cia rũũĩ, nĩcio imĩheaga kĩĩgunyĩ. O na rũũĩ rũngĩtherera na hinya nĩ ũrĩa rũiyũrĩĩte, yo ndĩhahũkaga; o na rũũĩ rwa Jorodani rũngĩhũyũkĩra kanuainĩ kaayo, ndĩngĩmaka. Nũũ ũngĩhota kũmĩnyiita na mũtego, kana atũrĩkie iniũrũ rĩayo na ndwano?