 Mika kũmenereria atongoria a Isiraeli Tathikĩrĩriai inyuĩ atongoria a andũ a Isiraeli! Mwagĩrĩirwo nĩ gũkorwo mũkĩrũmĩrĩra kĩhooto, no inyuĩ mũthũire maũndũ marĩa meega, mũkeenda marĩa mooru. Mũthĩnjaga andũ aakwa marĩ muoyo mũkamaruta rũũa, na mũgathoora nyama ciao kuuma mahĩndĩinĩ. Mũrĩaga nyama cia mĩĩrĩ ya andũ aakwa, mũmathĩnjaga mũkamaruta rũũa, mũgacooka mũkamoinanga mahĩndĩ, na mũkamatinangia ta nyama cia kũrugwo na thaburia. Ihinda nĩrĩrooka rĩrĩa mũrĩkaĩra MWATHANI, no ndarĩmũcookeria; ndarĩthikĩrĩria mahooya maanyu tondũ nĩmwĩkĩĩte ũũru. Ha ũhoro wa anabii arĩa maheeo irio, maheenagia andũ aakwa makameerĩra thaayũ; no maimwo irio makamarathĩra mbaara, MWATHANI ekũmeera atĩrĩ, “Inyuĩ anabii, mũthenya wanyu wĩ hakuhĩ gũthira, nĩmũrĩthũĩrwo nĩ riũa. Na tondũ nĩmwahĩtithirie andũ aakwa, mũtigũcooka kuona cioneki, kana kũratha ũndũ o na ũmwe.” Arĩa marathaga nĩmarĩconorithagio tondũ wa kũremwo nĩkũratha. Oothe marĩkoragwo maconokeete tondũ Ngai ndarĩmacookagĩria. No niĩ-rĩ, nĩnjiũrĩĩtwo nĩ hinya; MWATHANI nĩanjiũrĩĩtie Roho na hinya wake; nĩaheete kĩhooto na ũcamba wa kwĩra andũ a Isiraeli meehia maao. Tathikĩrĩriai inyuĩ atongoria a Aisiraeli, inyuĩ mũteendeete kĩhooto, o inyuĩ mũgarũraga ũũma mũkaũtua maheeni. Inyuĩ mũraaka Jerusalemu, itũũra rĩa Ngai, na ũũragani na wagi wa kĩhooto. Atongoria a itũũra rĩu matuaga ciira nĩguo mahakwo, athĩnjĩri Ngai marutanaga nĩguo marĩhwo, nao anabii marathaga nĩguo maheeo mbeeca. Oothe megiritanagia na MWATHANI makoiga atĩrĩ, “MWATHANI arĩ hamwe na ithuĩ, na gũtirĩ ũũru ũgũtũkora.”  Kwoguo, nĩ ũndũ wanyu, Zayuni gũkaarĩmwo ta mũgũnda, Jerusalemu gũgaatuĩka hĩba ya mahiga, nakĩo kĩrĩma kĩrĩa Hekaarũ yakĩĩtwo gĩtuĩke mũtitũ.