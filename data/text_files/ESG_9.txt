 Ayahudi kũniina thũ ciao  Na rĩĩrĩ, mũthenya wa ikũmi na ĩtatũ mweri wa Adari, mũthenya ũrĩa watho wa mũthamaki ũngĩahingirio, nĩ thũ cia Ayahudi cianiinirwo. Gũtirĩ mũndũ ũngĩetiiririe Ayahudi amu kũndũ guothe andũ nĩmaameetigagĩra. Anene a ng'ongo na atongoria, na aandĩki a bũrũri arĩa maarĩ aagĩrĩru makĩhe Ayahudi gĩtĩĩo, amu oothe nĩmeetigagĩra Moridekai. Nĩ ũndũ Moridekai aarĩ mũndũ mũnene kũu kwa mũthamaki, nayo ngumo yake nĩyahunjĩĩte ng'ongo ciothe, nĩ gũkorwo hinya wake wathiaga ũkĩongererekaga. Kwoguo Ayahudi makĩũraga thũ ciao ciothe na hiũ cia njora, magĩciniina biũ, na maagĩciĩka o ta ũrĩa meendaga. Thĩinĩ wa Susa kuo gwiki, itũũra rĩrĩa inene, Ayahudi mooragire andũ magana mataano (), -na magĩtaha indo ciao. Gatagatĩinĩ ka acio mooragirwo haarĩ aariũ ikũmi a Hamani mũrũ wa Hamadatha ũrĩa Mũbougea, na warĩ thũ ya Ayahudi. Aariũ acio meetagwo Farisanesitaini, Delifoni, Fasiga, Faradatha, Barea, Saribaka, Marimasima, Aroufaeusi, Arisaeusi, na Zabouthaeusi. Mũthenya o ro ũcio, mũthamaki akĩĩrwo mũigana wa andũ arĩa mooragĩĩtwo thĩinĩ wa Susa. Naake akĩĩra Esiteri atĩrĩ, “Thĩinĩ wa Susa kuo gwiki Ayahudi mooragĩĩte andũ magana mataano (). Ĩ hiihi thĩinĩ wa mabũrũri marĩa mangĩ meekĩĩte atĩa? Njĩĩra kĩrĩa kĩngĩ ũkwenda na nĩngũkũhe.” Naake Esiteri agĩcookia atĩrĩ, “Reke Ayahudi arĩa me thĩinĩ wa Susa rũũciũ mageeka rĩngĩ ũrĩa meeka mũthenya wa ũũmũũthĩ. Na wathane atĩ mĩĩrĩ ĩyo ya aariũ ikũmi a Hamani ĩcuurio.” Naake mũthamaki agĩĩtĩkania na ũndũ ũcio, na akĩnengera Ayahudi a itũũra rĩu ciimba icio cia aariũ a Hamani icuurio. Mũthenya wa ikũmi na ĩna mweri wa Adari Ayahudi arĩa maarĩ Susa makĩũngana rĩngĩ makĩũraga andũ angĩ magana matatũ () thĩinĩ wa itũũra rĩu inene, no matiatahire indo ciao. Atĩrĩĩrĩ, Ayahudi arĩa maarĩ ng'ongo iria ingĩ kũrĩa mũthamaki aathanaga o nao makĩũngana nĩguo merũĩrĩre. Nĩmeegitĩire kuuma kũrĩ thũ ciao namagĩkĩũraga andũ ngiri ikũmi na ithaano (,) mũthenya wa ikũmi na ĩtatũ wa mweri wa Adari, no matiatahire indo ciao. Mũthenya ũrĩa warũmĩrĩire nĩguo mũthenya wa ikũmi na ĩna gũtioragirwo andũ angĩ, na Ayahudi makĩũtua mũthenya wa gĩkeno, wĩ wa ndĩa na kũhuurũka. No Ayahudi arĩa maarĩ Susa maatuire mũthenya wa ikũmi na ĩtaano wa kũhuurũka amu mooragire thũ ciao mũthenya wa ikũmi na ĩtatũ na wa ikũmi na ĩna, na matiatiganire nacio nginya mũthenya wa ikũmi na ĩtaano. Kwoguo nĩkĩo Ayahudi arĩa maikaraga matũũra marĩa manyiinyi mahuurũkaga mũthenya wa ikũmi na ĩna wa mweri wa Adari na nĩguo mũthenya ũrĩa maheanaga iheeo cia irio. Nao Ayahudi arĩa marĩ matũũra manene makahuurũka o ro ũguo mũthenya wa ikũmi na ĩtaano. Thigũkũ ya Purimu Moridekai nĩandĩkithirie maũndũ maya ibukuinĩ agĩcooka akĩmatũmĩra Ayahudi oothe maarĩ gũkuhĩ o na kũraaya thĩinĩ wa bũrũri wothe ũrĩa mũthamaki wa Perisia aathanaga. Akĩmeera atĩ mũthenya wa ikũmi na ĩna na wa ikũmi na ĩtaano mweriinĩ wa Adari ĩhuurũkagwo. Mĩthenya ĩyo nĩyo ĩrĩa Ayahudi maaniinire thũ ciao. Mweri ũcio wĩ wothe Ayahudi mahuurũkage tondũ nĩ mweri ũrĩa wagarũrirwo ũgĩtiga gũtuĩka wa kĩeha na gũkua ngoro, ũgĩtuĩka wa gũcanjamũka na wa gĩkeno. Magĩkĩĩrwo matue mĩthenya ĩyo ya Thigũkũ na ikeno na maruga na maheage araata o hamwe na athĩĩni iheeo cia irio. Kwoguo Ayahudi magĩĩtĩkania na ũrĩa wothe Moridekai aandĩkĩĩte.  Moridekai aandĩkĩĩte ũrĩa Hamani mũrũ wa Hamedatha ũrĩa woimĩĩte Makedonia aahũũranĩĩte na Ayahudi; ũrĩa Hamani aahĩtũkĩĩtie itua na agacuuka mĩtĩ ya kuonania mũthenya ũrĩa Ayahudi makaaniinwo; na ũrĩa aathi ĩte kwĩ mũthamaki kũũria Moridekai acuurio. No rĩĩrĩ, irima rĩrĩa Hamani eenjeire Ayahudi, akĩgũa rĩo arĩ we, we na aariũ aake magĩcuurio mĩtĩinĩ. Moridekai aandĩkĩĩte mĩthenya ĩyo ĩĩtagwo “Purimu” na Kĩhibirania na rĩgĩtaũrwo nĩkuuga “Mĩtĩ ya gũcuukwo” tondũ wa maũndũ marĩa moothe maandĩkĩĩtwo mwaka ũcio maũndũ moothe marĩa mooneete, na marĩa moothe meekĩkĩĩte. Moridekai agĩkiuga atĩ Thigũkũ ĩno ĩhingagio. Nao Ayahudi makĩũtua watho wa kũmĩhingia o eene, o hamwe na wa njiarwa ciao, na arĩa oothe magaatuĩka Ayahudi. Mĩthenya ĩyo yarĩ ya kũririkanwo, na ĩgaakũngũagĩrwo njiarwainĩ ciothe, na matũũrainĩ moothe, na mĩciĩinĩ yothe, na ng'ongo ciothe nginya tene na tene. -Na rĩĩrĩ, kwini Esiteri, o we ũrĩa warĩ mwarĩ wa Aminadabu me hamwe na Moridekai ũcio warĩ Mũyahudi makĩandĩka ũrĩa meekĩĩte, na makiuga atĩ kwini nĩ we wathanĩĩte ũhoro wa Purimu. Eerĩ makĩnyiitanĩra maũndũinĩ moothe makwambĩrĩria Thigũkũ ĩyo, na magĩtua atĩ nĩgũkũngũĩrwo o na gwekwo atĩa. Esiteri agĩkĩambĩrĩria Thigũkũ ĩyo, na ũhoro ũkĩandĩkwo wa itua rĩu rĩake rĩa gĩthirikaari.