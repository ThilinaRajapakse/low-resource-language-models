 Ũhoro wĩgiĩ mbaara “Rĩrĩa mũkoimagara mũthiĩ mũkarũe na thũ cianyu, mũngĩkoona ngaari cia mbarathi, mbarathi, na thigari nyingĩ kũmũkĩra, mũtikaanetigĩre; MWATHANI Ngai wanyu ũrĩa wamũhonokirie kuuma Misiri nĩagaakorwo e hamwe na inyuĩ. Na rĩĩrĩ, mũtaanaambĩrĩria kũrũa-rĩ, mũthĩnjĩri Ngai akaarũũgamaga mbere ya thigari agaciĩra atĩrĩ, ‘Andũ a Isiraeli, tathikĩrĩriai! Ũũmũũthĩ nĩmũkũrũa. Nĩ ũndũ ũcio, mũtigeetigĩre thũ cianyu, na mũtikaamake kana mũũrwo nĩ hinya. MWATHANI Ngai wanyu nĩegũkorwo hamwe na inyuĩ, na nĩekũmũhe ũhootani.’ “Hĩndĩ ĩyo atongoria nĩmakaarĩria andũ mamoorie atĩrĩ, ‘Harĩ mũndũ wĩ haaha wakĩĩte nyũmba na ndarĩ aramĩraara? Angĩkorwo arĩ ho, nĩainũke. Nĩ ũndũ-rĩ, mũndũ ta ũcio angĩũragĩrwo mbaarainĩ, mũndũ ũngĩ ahota kũraara nyũmba ĩyo yake. Nĩharĩ mũndũ ũhandĩĩte mĩthabibũ mũgũndainĩ wake na ndarĩ aragĩa na mweke wa kũgetha thabibũ ciayo? Angĩkorwo arĩ ho, nĩainũke. Nĩ ũndũ-rĩ, mũndũ ta ũcio angĩũragĩrwo mbaarainĩ, mũndũ ũngĩ ahota gwĩkenia na ndibei ya maciaro ma mũgũnda ũcio. Nĩharĩ mũndũ ũraacĩĩtie nĩ ũndũ wa mũirĩĩtu na ndarĩ aramũhikia? Angĩkorwo mũndũ ta ũcio arĩ ho, nĩainũke. Nĩ ũndũ-rĩ, mũndũ ta ũcio angĩũragĩrwo mbaarainĩ, mũndũ ũngĩ ahota kũhikia mũirĩĩtu ũcio ũrutĩirwo rũraacio.’ “Ningĩ atongoria nĩmagaathiĩ na mbere kũũria andũ atĩrĩ, ‘Nĩharĩ mũndũ wanyu ũraigua guoya kana ũũrĩĩtwo nĩ hinya? Angĩkorwo mũndũ ta ũcio arĩ ho nĩainũke. Nĩ ũndũ-rĩ, mũndũ ta ũcio ahota gũtũma arĩa angĩ makue ngoro.’ Na rĩĩrĩ, atongoria marĩĩkia kwarĩria thigari-rĩ, anene a ikundi magathuurwo. “Hĩndĩ ĩrĩa mũgaathiĩ gũtharĩkĩra itũũra, mũkaamba kũhe andũ aarĩo mweke wa kwĩneana kũrĩ inyuĩ. Mangĩkaamũhingũrĩra ihingo cia itũũra rĩao, meeneane kũrĩ inyuĩ, mũkaamatua ngombo cianyu na mũmarutithagie wĩra na hinya. No rĩĩrĩ, mangĩkaarega kwĩneana kũrĩ inyuĩ meende o mbaara-rĩ, mũgaathiũrũrũkĩria itũũra rĩu rĩao na thigari cianyu. Na rĩĩrĩ, MWATHANI Ngai wanyu arĩneana mookoinĩ maanyu, mũkooraga arũme oothe arĩa magaakorwo kuo. No rĩĩrĩ, mũkeyoera atumia, ciana, mahiũ, na kĩrĩa kĩngĩ gĩothe gĩgaakorwo itũũrainĩ rĩu. Indo icio ciothe cia thũ cianyu no mũcihũthĩre nĩ ũndũ nĩ MWATHANI ũmũheete. Ũguo nĩguo mũgeekaga matũũra marĩa maraihanĩrĩirie na bũrũri ũrĩa mũgũthiĩ gũtũũra. “No rĩĩrĩ, rĩrĩa mũkeegwatĩra matũũra marĩa marĩ bũrũriinĩ ũrĩa MWATHANI Ngai wanyu ekũmũhe, mũkooraga andũ oothe arĩa marĩ kuo. Andũ arĩa mũkooraga ta ũrĩa MWATHANI aamwathire nĩ: Ahiti, Aamori, Akanaani, Aperizi, Ahivi, na Ajebusi. Mũkaamooraga nĩguo matikaanatũme mũhĩtĩrie MWATHANI, na ũndũ wa kũmũruta gwĩka maũndũ marĩa marĩ magigi marĩa meekaga ma gũthaathaiya ngai ciao. “Mũngĩkaarigiicĩria itũũra hĩndĩ ndaaya nĩguo mũrĩĩgwatĩre, mũtikaanatemenge mĩtĩ ya matunda. Nĩ ũndũ mĩtĩ ti thũ cianyu atĩ nĩguo mũmĩtemenge. Mũkaarĩa matunda, no mĩtĩ mũtikaanamĩthũũkangie. No rĩĩrĩ, mwahota gũtemenga mĩtĩ ĩrĩa ĩngĩ na mwĩthondekere indo cia gũtharĩkĩra itũũra rĩu nayo, o nginya mũkaarĩtuunyana.