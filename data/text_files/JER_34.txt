 Ndũmĩrĩri kũrĩ Zedekia  Na rĩĩrĩ, MWATHANI nĩanjarĩirie rĩrĩa mũthamaki Nebukadinezaru wa Babilonia na mbũtũ ciake cia ita, ateithĩrĩirio nĩ moothamaki na andũ oothe arĩa aathaga maatharĩkagĩra itũũra rĩa Jerusalemu na matũũra marĩa maarĩkuhĩrĩirie. MWATHANI Ngai wa Isiraeli, aanjĩĩrire thiĩ kũrĩ mũthamaki Zedekia wa Juda ndĩmwĩre atĩrĩ, “Niĩ MWATHANI, nĩngũneana itũũra rĩĩrĩ kũrĩ mũthamaki wa Babilonia, naake nĩekũrĩcina na mwaki. Na rĩĩrĩ, wee ndũkaahota kũũra, nĩũkaanyiitwo ũtwarwo ũneanwo kũrĩ we, na nĩmũkoonana ũthiũ kwa ũthiũ na mwaranĩrie na kanua. Thuutha wa ũguo, nĩũgaatwarwo Babilonia. No rĩĩrĩ, Zedekia, tathikĩrĩria ũrĩa niĩ MWATHANI nguuga ũhoroinĩ waku: Wee-rĩ, ndũkooragĩrwo mbaarainĩ. Ũgaakua na thaayũ, na andũ nĩmagaagũcinĩra ũbaani o ta ũrĩa maithe maaku, arĩa maarĩ athamaki mbere yaku, maacinĩirwo magĩthikwo. Na rĩĩrĩ, nĩmagaakũrĩrĩra makiugaga atĩrĩ, ‘Wũi mũthamaki witũ nĩmũkuũ-ĩ!’ Niĩ MWATHANI, nĩ niĩ ndoiga ũguo.” Na niĩ ngĩhe mũthamaki Zedekia, ũrĩa warĩ Jerusalemu, ũhoro ũcio wothe, o hĩndĩ ĩrĩa mbũtũ cia ita cia mũthamaki wa Babilonia ciatharĩkagĩra itũũra rĩu. O na ningĩ mbũtũ icio cia ita nĩciatharĩkagĩra Lakishi na Azeka, nĩ ũndũ no mo maarĩ matũũra mairigĩre na thingo cia hinya marĩa maatigarĩĩte bũrũriinĩ wa Juda. Ngombo kũheenio Na rĩĩrĩ, mũthamaki Zedekia nĩathondekire kĩrĩĩkanĩro na andũ oothe a Jerusalemu atĩ marekererie mũndũ o mũndũ ngombo ciake cia kĩruka kĩa Ahibirania, cia arũme o na cia andũ a nja, nĩguo gũtikaagĩe Mũisiraeli o na ũmwe ũigĩĩte Mũisiraeli ũrĩa ũngĩ arĩ ngombo. Nao andũ oothe hamwe na atongoria aao magĩĩtĩkĩra kũrekereria ngombo ciao na makĩiguithanĩria atĩ matigaacooka gũcitua ngombo rĩ o rĩ. Magĩgĩcirekereria. No rĩĩrĩ, thuutha wa gwĩka ũguo, makĩĩricũkwo, magĩcinyiita, magĩcitua na hinya ngombo o rĩngĩ. Hĩndĩ ĩyo MWATHANI, Ngai wa Isiraeli, akĩnjĩĩra njĩĩre andũ acio atĩrĩ, “Niĩ-rĩ, nĩndathondekire kĩrĩĩkanĩro na maithe maanyu rĩrĩa ndamarutire bũrũriinĩ wa Misiri, ngĩmarekereria kuuma ũkomboinĩ. Nĩndameerire atĩ  o mĩaka mũgwanja yathira, nĩmakaarekagĩrĩria ngombo o yothe ya Mũhibirania ĩmatungatĩĩte ihinda rĩa mĩaka ĩtandatũ. No rĩĩrĩ, maithe maanyu matiigana kũnjathĩkĩra o na kana gũũthikĩrĩria. O ica ikuhĩ-rĩ, inyuĩ nĩmũrericũkirwo mũreeka ũndũ ũrangenirie. Inyuothe nĩmũretĩkĩrire kũrekereria Aisiraeli arĩa mũrĩ a ithe ũmwe nao, o na mũrathondeka kĩrĩĩkanĩro mbere yakwa thĩinĩ wa Hekaarũ yakwa ĩrĩa thaathayagĩrio. No rĩĩrĩ, nĩmũcookeete mũkericũkwo o rĩngĩ na mũkaanyararithia; o mũndũ o mũndũ oeete ngombo iria ararekereirie ta ũrĩa ciendaga, agacitua na hinya ngombo ciake o rĩngĩ. Kwoguo niĩ MWATHANI, ndoiga mũtinjathĩkĩire, tondũ nĩmwagĩĩte kũrekerereria Aisiraeli arĩa mũrĩ a ithe ũmwe nao. Tondũ ũcio-rĩ, nĩngũmũrekereria mũũragwo nĩ mbaara, mĩrimũ, na ng'aragu. Na rĩĩrĩ, nĩngũtũma ndũũrĩrĩ ciothe iria irĩ gũũkũ thĩ ciigue guoya nĩ ũrĩa ngũmwĩka. -Anene a Juda na a Jerusalemu, hamwe na anjaama a kwa mũthamaki, athĩnjĩri Ngai, na atongoria oothe nĩmaathondekire kĩrĩĩkanĩro na niĩ na ũndũ wa kũgerera gatagatĩ ka ndeegwa maatũranĩĩtie maita meerĩ. No rĩĩrĩ, nĩmaacookire magĩthũũkia kĩrĩĩkanĩro kĩu na matiigana kũhingia ũrĩa ndarĩĩkanĩire nao. Kwoguo ngwĩka andũ acio o ta ũrĩa meekire ndeegwa ĩyo. Ngũmaneana kũrĩ thũ ciao iria irenda kũmooraga, nacio ciimba ciao irĩĩo nĩ nyoni na nyamũ cia gĩthaka. O na ningĩ nĩngũneana mũthamaki Zedekia wa Juda na njaama ciake kũrĩ arĩa marenda kũmooraga. Ngũmaneana kũrĩ mbũtũ ya ita ya mũthamaki wa Babilonia, ĩrĩa ĩhũndũkĩĩte ĩgatiga kũmũtharĩkĩra. Atĩrĩĩrĩ, nĩngwathana, nacio nĩigũcooka itũũrainĩ rĩĩrĩ, irĩtharĩkĩre, irĩtuunyane, na irĩcine na mwaki. Matũũra ma Juda ngũmatua maganjo matarĩ na andũ maramatũũra. Niĩ MWATHANI, nĩ niĩ ndoiga ũguo.”