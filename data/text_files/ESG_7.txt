 Kwoguo Hamani na mũthamaki magĩthiĩ irugainĩ rĩa Esiteri riita rĩa keerĩ. Na rĩrĩa maanyuaga ndibei mũthamaki akĩũria Esiteri atĩrĩ, “Kwini Esiteri, nĩ kĩĩ ũkwenda? Njĩĩra na nĩngũkũhe o na angĩkorwo nĩ nuthu ya bũrũri wakwa ũrĩa njathaga.” Naake kwini Esiteri agĩcookia atĩrĩ, “Angĩkorwo nĩnjĩtĩkĩrĩkĩĩte nĩwe mũthamaki wakwa, na nĩũkuona kwagĩrĩire ũnjĩke ũrĩa ngwenda-rĩ, ngũhooya o ndekwo ndũũre muoyo, niĩ hamwe na andũ aitũ. Amu njiguĩte atĩ, niĩ hamwe na andũ aitũ tũrĩ eendie tũtuĩke ngombo, na indo ciitũ citahwo na tũniinwo ithuothe, nginya ciana ciitũ tũtuwo ngombo, na nginyagia rĩu no ngirĩĩte. No nĩ ũndũ wa thoni gũkorwo atĩ thũ iitũ nĩ ũmwe wa arĩa anene wathaniinĩ waku.” Naake mũthamaki Ahasuerusu akĩũria Esiteri atĩrĩ, “Mũndũ ũcio ũngĩgeria gwĩka ũguo nũũ?” Naake Esiteri agĩcookia atĩrĩ, “Thũ iitũ nĩ mũndũ ũyũ mũũru wĩtagwo Hamani!” Naake Hamani akĩmaka mũno arĩ o hau mbere ya mũthamaki na kwini. Na rĩĩrĩ, mũthamaki agĩũkĩra akiuma hau meethainĩ agĩthiĩ nja mũgũndainĩ wa nyũmbainĩ yake; no Hamani agĩtigwo agĩthaitha Esiteri ahonokie muoyo wake. Hĩndĩ ĩyo mũthamaki agĩcooka oimĩĩte mũgũndainĩ wa nyũmba yake agĩthiĩ harĩa maanyuagĩra ndibei agĩkora Hamani egũithanĩĩtie gĩtĩinĩ kĩrĩa Esiteri aikarĩire akĩmũthaitha. Mũthamaki oona ũguo akiuga atĩrĩ, “Mũndũ ũyũ kaĩ egũkĩenda kũnyiita mũtumia wakwa na hinya o gũũkũ nyũmba gwakwa?” Hamani aigua ũguo akĩehera akuĩte ngoro. Naake mũndũ ũmwe mũhakũre wetagwo Bougathani akĩĩra mũthamaki atĩrĩ, “Hamani o na nĩarakithĩĩtie gwake mũciĩ mĩtĩ ĩ na ũraihu wa mita mĩrongo ĩĩrĩ na igĩrĩ ya gũcuuria Moridekai, ũrĩa wakwĩrire wee mũthamaki ũhoro wa ndundu ya gũkũniina.” Naake mũthamaki agĩathana atĩ Hamani acuurio mĩtĩinĩ ĩyo. Kwoguo Hamani agĩcuurio mĩtĩinĩ ĩyo ĩrĩa we aakĩĩte ya gũcuuria Moridekai. Namo maraakara ma mũthamaki magĩthira.