 Ihooya rĩa kũũria Ngai atũme rũũrĩrĩ rũgaacĩre rĩngĩ#. Thaburi ĩno nĩ ũira warutirwo na njĩra ya irebeta nĩ Asafu.  Tũthikĩrĩrie, wee mũrĩithi wa Isiraeli; tũigue, wee mũtongoria wa rũũru rwaku. Wee ũikarĩire ciũmbe iria irĩ mathagu irĩ ta gĩtĩ gĩaku gĩa ũthamaki, wĩguũrĩrie mĩhĩrĩga ya Efiraimu, Benjamini, na Manase, Arahũka na hinya waku ũũke MWATHANI.  Tũgaacĩrithie rĩngĩ, Ngai! Tũiguĩre tha na ũtũhonokie!  MWATHANI Ngai Mwene Hinya Wothe ũgũtũũra nginya rĩ ũraakarĩire mahooya ma andũ aaku? Ũtũheete kĩeha tũrĩe, na ũgatũhe gĩkombe kĩnene kĩiyũire maithori tũnyue. Nĩũrekereirie ndũũrĩrĩ iria tũrigainie nacio irũe ikĩng'eng'anĩra bũrũri witũ; thũ ciitũ itũrumaga o ũrĩa ikwenda.  Tũgaacĩrithie rĩngĩ, Ngai Mwene Hinya Wothe! Tũiguĩre tha na ũtũhonokie! Wee-rĩ, nĩ we warutire mũthabibũ Misiri, ũkĩingata ndũũrĩrĩ iria ingĩ ũkĩũhanda bũrũriinĩ wacio. Ũgĩtheria handũ, ũkĩũhanda; ũkĩruta mĩri ĩkĩrikĩra na thĩ, ũgĩĩkinyĩra wega ũkĩiyũra bũrũri wothe. Irĩma ikĩhumbĩrwo nĩ kĩĩruru kĩaguo, nayo mĩtarakwa ĩrĩa mĩnene ĩkĩhumbĩrwo nĩ honge ciaguo. Wakinyĩĩtie honge ciaguo o iriainĩ rĩa Mediteraneani, na igatamba o nginya rũũĩ rwa Farati. Wakĩmomoranirie rũgiri rũrĩa wairigĩirwo naruo nĩkĩ? Rĩu-rĩ, thabibũ ciaguo ituagwo nĩ mwĩhĩtũkĩri o wothe. Ũrangarangagwo nĩ ngũrũe cia gĩthaka, na ũkarĩĩo nĩ nyamũ cia mũtitũ.  Tũhũgũkĩre, Ngai Mwene Hinya Wothe! Tũcũũthĩrĩrie ũrĩ kũu igũrũ matuinĩ; ũka ũhonokie andũ aaku! Ũka ũhonokie mũthabibũ ũyũ wahandire, mũthabibũ o ũyũ mwĩthĩ watũmire ũkũre na ũgĩe na hinya mũno! Thũ ciitũ nĩiũtemeete ũkagũa thĩ na ikaũcina na mwaki; cirore ũraakarĩĩte ũcianange! Menyerera andũ aaku arĩa wee ũthuurĩĩte; na ũtũũrie rũũrĩrĩ rũrĩa watũmire rũgĩe na hinya. Tũtigaagũtiga rĩngĩ rĩ o rĩ; tũtũũrie muoyo na nĩtũrĩkũgoocaga.  Tũgaacĩrithie rĩngĩ, MWATHANI Ngai Mwene Hinya Wothe. Tũiguĩre tha na ũtũhonokie.