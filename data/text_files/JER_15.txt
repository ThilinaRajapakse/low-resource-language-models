 Thĩĩna ũrĩa ũgũkora andũ a Juda  MWATHANI agĩcooka akĩnjĩĩra atĩrĩ, “O na Musa na Samũeli mangĩrũũgama haaha maathaithe, ndingĩiguĩra andũ aya tha o na haniini. Meere mathiĩ, meehere mbere yakwa! Makũũria nĩ nakũ megũthiĩ ũmeere njugĩĩte ũũ: ‘Arĩa marĩ a kũũragwo nĩ mũrimũ, nĩmeerekere kũrĩ mũrimũ! Arĩa marĩ a kũũragĩrwo mbaarainĩ, nĩmeerekere mbaarainĩ! Arĩa marĩ a kũũragwo nĩ ng'aragu, nĩmeerekere kũrĩ ng'aragu! Arĩa nao marĩ a gũtahwo matuĩke mĩgwate nĩmeerekere ithaamĩrioinĩ!’ ”  “Niĩ MWATHANI, nĩnduĩte atĩ nĩmekuonana na maũndũ maya mana mooru; nĩmekũũragĩrwo mbaarainĩ; ciimba ciao nĩigũkururio nĩ ngui; nyoni cia rĩerainĩ icirie, nacio nyamũ cia gĩthakainĩ irie kĩrĩa nyoni igũtigaria.  Nĩngũtũma mamakĩrwo nĩ andũ oothe a gũũkũ thĩ nĩ ũndũ wa ũrĩa Manase mũrũ wa Hezekia eekire arĩ Jerusalemu rĩrĩa aarĩ mũthamaki wa Juda.” MWATHANI ekũũria atĩrĩ, “Andũ aya a Jerusalemu, nũũ ũngĩmũiguĩra tha, kana amũiguĩre kĩeha? Nũũ ũngĩrũũgama haniini amũũrie kana mũrĩ ahoro? Inyuĩ nĩkũndega mũndegeete, mũgakĩrĩrĩria kũũhuutatĩra. Nĩkĩo ndambũrũkĩĩtie guoko gwakwa ngamwananga tondũ nĩnogeetio nĩgũikara ngĩĩricũkagwo. Matũũrainĩ moothe ma bũrũri ndĩmũhuuhĩĩte ta mahuti mahuuhĩĩtwo na gĩtaarũrũ. Andũ aakwa, nĩndĩmwanangĩĩte, na ngooraga ciana cianyu tondũ nĩmũregeete gũtigana na mĩthiĩre yanyu mĩũru. Bũrũriinĩ wanyu, atumia a ndigwa nĩ aingĩ gũkĩra mũthanga wa iriainĩ. Nĩnjũragĩĩte andũ eethĩ marĩ gatũũrũinĩ ka ũtũũro wao, ngagĩtũma maanyina maao manyamaarĩke. Nĩndũmĩĩte o rĩmwe maguoyohe na mathĩĩnĩke. Mũtumia ũrĩa ũkuĩrĩirwo nĩ ciana mũgwanja nĩethikĩire, kĩeha kĩrĩa e nakĩo gĩtingĩthira. Riũa nĩrĩmũthũĩre kũrĩ o mũthenya; nĩmũconore na akaagithio gĩtĩĩo. Matigari maanyu ngũmareekeria thũ cianyu imoorage. Niĩ MWATHANI, nĩ niĩ ndoiga ũguo.” Jeremia gũteta harĩ MWATHANI Maitũ! Kaĩ ndĩ thĩĩnainĩ! Wanjiarire nĩkĩ ndũũre ngararanagia na ng'eng'anaga na andũ bũrũriinĩ wothe? Ndirĩ na kĩndũ ngombithĩĩtie mũndũ kana ngakomba mũndũ kĩndũ, no o na kũhaana ũguo, andũ oothe nĩkũũnuma maranuma. MWATHANI, reke ũguo maranuma gũtuĩke guo angĩkorwo ndigũtungatĩĩte#. MWATHANI ... ndigũtungatĩĩte: Maandĩkoinĩ ma Kĩhibirania ũhoro ũyũ ti mataũku wega. wega, na angĩkorwo ndithaithanĩrĩire thũ ciakwa harĩ we hĩndĩ ĩrĩa i mathĩĩnainĩ na mĩnyamaaroinĩ. (Nũũ ũngĩhota kuuna cuuma, makĩria cuuma ya kuuma mwena wa na rũgongo ĩtukanĩĩtio na gĩcango?) MWATHANI akĩnjĩĩra atĩrĩ, “Ngũrekia thũ ciũke itahe ũtonga na mĩthiithũ ya andũ aakwa, nĩguo ndĩmaherithie nĩ ũndũ wa meehia marĩa meekĩĩte bũrũriinĩ wothe. Ngũtũma matungatĩre thũ ciao bũrũriinĩ matooĩ, nĩ gũkorwo maraakara maakwa mahaana mwaki, na megwakana nginya tene na tene.” Hĩndĩ ĩyo ngiuga atĩrĩ, “Wee, MWATHANI, nĩũũĩ, ndirikana na ũndeithie, na ũndĩhĩrie harĩ arĩa maranyamaaria. Ndũkamakirĩrĩrie mũno nginya manjũrage; ririkana atĩ ndĩrarumwo nĩ ũndũ waku. Wanjarĩirie, na niĩ ngĩgũthikĩrĩria wega; ciugo ciaku igĩtũma ngene na njanjamũke, nĩkũmenya atĩ ndĩ waku, wee MWATHANI Ngai Mwene Hinya Wothe. Ndiaikaraga ndunduinĩ ya andũ arĩa meendeete o gũtheka, o na kana ngĩkenanĩra nao. Ndaikarire ndĩ wiki o ta ũrĩa wanjathĩĩte, njiyũirwo nĩ maraakara. Ruwo rwakwa rũraaga gũthira nĩkĩ? Nĩ kĩĩ ironda ciakwa irakĩrĩrĩria gũtheea ikaaga kũhona? Ũgũkĩenda kũnjũraga ngoro nĩkĩ, o ta karũũĩ kahũaga hĩndĩ ya riũa?”  Naake MWATHANI akĩnjookeria atĩrĩ, “Ũngĩnjookerera, nĩngũkwamũkĩra, na nĩũgũtuĩka ndungata yakwa o rĩngĩ. Ũngĩheana ndũmĩrĩri ĩrĩ na bata handũ ha kwaria matũhũũhũ, nĩũgũtuĩka mũnabii wakwa o rĩngĩ. Andũ nĩmekũhũndũka mooke kũrĩ we, no ti we ũkũhũndũka ũthiĩ kũrĩ o. Ngũtũma ũtuĩke ta rũthingo rwa hinya rwa gĩcango harĩ andũ aya; marĩgũtharĩkagĩra, no matirĩgũtooragia, nĩ ũndũ nĩndĩrĩkoragwo hamwe nawe nĩguo ngũgitagĩre na ngũmenyagĩrĩre. Nĩndĩrĩkũhonokagia kuuma mookoinĩ ma andũ arĩa ooru, na hatĩkainĩ cia andũ arĩa matarĩ tha. Niĩ MWATHANI, nĩ niĩ ndoiga ũguo.”