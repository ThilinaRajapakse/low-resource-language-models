 Ndĩrenda kuuga atĩrĩ, mũndũ ũrĩa ũregaĩrwo angĩkorwo e mwana-rĩ, ndarĩ ũtiganu na ngombo o na gũtuĩka nĩ we mwene indo icio ciothe cia ithe. Ihinda rĩu akoragwo e mwana nĩharĩ andũ makoragwo makĩmũrora na makĩramata maũndũ maake o kinya ihinda rĩrĩa ithe aathanire rĩgaakinya. Ũguo noguo o na ithuĩ twatũire twĩ ngombo cia maũndũ ma thĩ tũtaanagimara kĩĩroho. No rĩĩrĩ, rĩrĩa mahinda marĩa maagĩrĩire maakinyire, Ngai nĩatũmire Mũũriũ wake kĩũmbe. Mũũriũ ũcio wake ookire na ũndũ wa gũciarwo nĩ mũndũ wa nja na akĩrerwo e rungu rwa Watho wa Ayahudi  nĩguo akũũre andũ arĩa matũire rungu rwa Watho, nĩ geetha tũtuĩke ciana cia Ngai. Nĩguo Ngai oonanie atĩ tũrĩ ciana ciake, nĩatũmire Roho wa Mũũriũ ngoroinĩ ciitũ ũrĩa wĩtanaga arĩ thĩinĩ witũ, “Awa! Baaba!” Rĩu nĩtwagĩtigire gũtuĩka ngombo tũgĩtuĩka ciana ciake. Tondũ nĩtwagĩtuĩkire ciana ciake-rĩ, nĩtũkaagaya igai rĩrĩa Ngai aigĩire ciana ciake. Paũlũ kũiguĩra Agalatia kĩeha Tene rĩrĩa mũtooĩ Ngai mwatũire ũkomboinĩ wa ciũmbe iria itarĩ ngai. Rĩu tondũ nĩmũmenyeete Ngai, kana ndĩkiuge, Ngai nĩamũmenyeete-rĩ, mũrakĩenda gũcookerera maroho marĩa matarĩ bata na matarĩ kĩene nĩkĩ? Mũrenda gũtuĩka ngombo ciamo o rĩngĩ nĩkĩ? Nĩmũcookeete kũhe gĩtĩĩo mĩthenya ĩmwe, mĩeri, mahinda o na mĩaka. Ũhoro ũcio wanyu nĩũnjĩkĩrĩĩte kĩeha! Gwakĩhoteka gũtuĩke wĩra wothe ũrĩa ndarutire nĩ ũndũ wanyu nĩ wa tũhũ? Aariũ na aarĩ a Ithe witũ, ndamũthaitha mũhaane ta niĩ, tondũ niĩ haana o ta inyuĩ. Gũtirĩ mũndũ o na ũmwe wanyu ũrĩ wahĩtĩria. Inyuĩ-rĩ, nĩmũũĩ atĩ ndamũhunjĩirie ũhoro ũrĩa Mwega hĩndĩ ya mbere tondũ ndaarĩ mũrũaru. O na gũtuĩka ndwari ĩyo yakwa yarĩ magerio kũrĩ inyuĩ, mũtiamenire kana mũkĩndega. Mwanyamũkĩrire o ta ũrĩa mũngĩamũkĩra mũraika wa Ngai, kana ta ũrĩa mũngĩamũkĩra Kristũ Jesũ we mwene. Kũiganĩra kũrĩa mwaiguaga mũiganĩire kaĩ gwathiire kũ? Niĩ ndĩ mũira atĩ korwo maitho nĩmaheanagwo nĩmũngĩakũũrire maanyu mũũhe. Kaĩ rĩu ndĩgĩtuĩkĩĩte thũ yanyu nĩ tondũ wa kũmwĩra ũhoro wa ma? Andũ acio angĩ maramuonia atĩ me na bata mũno na inyuĩ, no muorooto wao ti mwega. Kĩrĩa kĩmabatairie no kũmũtigithania na niĩ nĩguo mũmarũmĩrĩre. Nĩ wega kũgĩa bata na andũ wĩ na muorooto mwega hingo ciothe, na ũguo nĩguo niĩ ngoragwo ndariĩ hĩndĩ ciothe, no to hĩndĩ ĩrĩa twĩ na inyuĩ. Ciana ciakwa! O rĩngĩ ndĩ na ruwo rũnene mũno nĩ ũndũ wanyu o ta rwa mũtumia akĩheeo mwana, na ngũigua ruwo kinya rĩrĩa mũgeetĩkĩra kũgarũrwo mũhaane Kristũ. Naarĩ korwo ta rĩu ũguo, ndĩ hamwe na inyuĩ na no ngarũre mwarĩrie! Inyuĩ nĩmũũmakĩĩtie mũno! Ngerekano ya Hagari na Sara Tarekeei njũũrie arĩa meendeete gũkorwo me rungu rwa Watho atĩrĩ: kaĩ mũtaiguaga ũrĩa Watho uugaga?  Kwandĩkĩĩtwo atĩrĩĩrĩ, Aburahamu aarĩ na aariũ eerĩ, ũmwe waciarĩĩtwo nĩ mũtumia warĩ ngombo, na ũrĩa ũngĩ nĩ mũtumia ũtaarĩ ngombo. Mũũriũ wa mũtumia ũrĩa warĩ ngombo aaciarirwo na ũmwĩrĩ tu, no mũũriũ wa mũtumia ũrĩa ũtaarĩ ngombo aaciarirwo na ũndũ wa kũhingia kĩĩranĩro kĩa Ngai. Ngerekano ya atumia acio eerĩ ĩrũũgamĩrĩire ciĩranĩro igĩrĩ: Mũtumia ũrĩa waciarĩire ũkomboinĩ nĩ Hagari na agerekanĩĩtio na kĩrĩĩkanĩro kĩrĩa gĩathondekeirwo kĩrĩmainĩ gĩa Sinai. Hagari, ũcio ũgerekanĩĩtio na kĩrĩma gĩa Sinai kĩrĩa kĩ Arabia, nĩ mũhaano wa itũũra rĩa Jerusalemu ũrĩa rĩhaana ũũmũũthĩ ũyũ; rĩ ũkomboinĩ hamwe na andũ aarĩo oothe. No Jerusalemu ya igũrũ ndĩrĩ ũkomboinĩ, na nĩ we nyina witũ.  Tondũ nĩkwandĩkĩĩtwo atĩrĩ: “Kena wee mũtumia ũyũ ũtarĩ wagĩa mwana! Ugĩrĩria na ũrĩre nĩgũkena, wee ũtarĩ waigua ruwo rwa mũtumia akĩheeo mwana! Nĩ gũkorwo ciana cia mũtumia ũrĩa watiganĩirio nĩikaingĩha gũkĩra cia ũrĩa ũtaatiganĩirio nĩ mũthuuriwe.” Inyuĩ aariũ na aarĩ a Ithe witũ, mwĩ ciana cia Ngai na ũndũ wa kĩĩranĩro, o ta ũrĩa Isaaka aarĩ.  Hĩndĩ ĩyo-rĩ, mwana ũrĩa waciarĩĩtwo na njĩra ya ũmwĩrĩ nĩanyariirire ũrĩa waciarĩĩtwo na hinya wa Roho wa Ngai; ũguo noguo o na ũũmũũthĩ ũyũ kũhaana.  No rĩĩrĩ, Maandĩko moigĩĩte atĩa? Moigĩĩte atĩrĩ, “Ingata mũtumia ũcio ngombo o hamwe na mũũriũ, nĩ gũkorwo gũtirĩ hĩndĩ mũũriũ wa mũtumia ngombo akaagaya igai hamwe na mũũriũ wa mũtumia ũrĩa ũtarĩ ngombo.” Kwoguo, aariũ na aarĩ a Ithe witũ, tũtikĩrĩ ciana cia mũtumia ngombo, twĩ ciana cia mũtumia ũrĩa ũtarĩ ngombo.