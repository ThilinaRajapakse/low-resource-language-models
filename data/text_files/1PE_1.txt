 Kuuma kũrĩ niĩ Petero, mũtũmwo wa Jesũ Kristũ: Kũrĩ andũ arĩa moorĩĩte kuuma kwao makahurunjũkĩra mabũrũri ma Ponito, Galatia, Kapadokia, Asia, na Bithinia. Inyuĩ-rĩ, nĩmwathuurirwo kũringana na wendi wa Ngai Ithe witũ, na mũgĩtherio nĩ Roho wake nĩguo mwathĩkagĩre Jesũ Kristũ na mũtheragio nĩ thakame yake. Wega na thaayũ iromũingĩhĩra. Kĩĩrĩgĩrĩro gĩa gũtũũra Ngai Ithe wa Mwathani witũ Jesũ Kristũ arogoocwo! Tondũ wa tha ciake nyingĩ, nĩatũheete muoyo mwerũ nĩ ũndũ wa kũriũkio kwa Jesũ Kristũ kuuma gĩkuũinĩ. Ũndũ ũcio nĩũtũmaga tũiyũrwo nĩ kĩĩrĩgĩrĩro gĩa gũtũũra, na kwoguo tũgagĩeterera igai rĩrĩa Ngai aigĩire andũ aake. Inyuĩ-rĩ Ngai amũigĩire igai rĩu igũrũ kũrĩa rĩtangĩbutha kana rĩthũũke kana rĩhwererekere. Igai rĩu nĩ rĩanyu inyuĩ arĩa mũkoragwo mũmenyereirwo nĩ hinya wa Ngai, nĩ ũndũ wa wĩtĩkio wa ũhonokio ũrĩa ũhaarĩirio gũkaaguũranĩrio ihindainĩ rĩa mũthia. Nĩ ũndũ ũcio gĩkeneei nĩ ũndũ wa ũhoro ũcio o na angĩkorwo rĩu no mũgĩe na kĩeha kwa ihinda iniini nĩ ũndũ wa magerio maingĩ marĩa maramũthĩĩnia. Mũragerio nĩ geetha wĩtĩkio wanyu woneke kana nĩ wa ma. O na thahabu, ĩrĩa ĩthiraga, ĩgeragio na mwaki. Kwoguo o naguo wĩtĩkio wanyu ũrĩa wĩ goro o na gũkĩra thahabu, no mũhaka ũgerio nĩguo woneke kana nĩ wa ma, nĩguo mũkaagĩa na riiri, kũgoocwo, na gĩtĩĩo hĩndĩ ĩrĩa Jesũ akaaguũranĩrio. Inyuĩ-rĩ nĩmũmwendeete o na angĩkorwo mũtirĩ mwamuona, o na nĩmũmwĩtĩkĩĩtie o na angĩkorwo rĩu mũtiramuona. Kwoguo nĩmũkeneete na gĩkeno kĩnene mũno kĩrĩa gĩtangĩgweteka na ciugo, nĩ ũndũ mũregwatĩra ũhonokio wa mĩoyo yanyu, ũrĩa arĩ guo muorooto wanyu wa kũmwĩtĩkia. Ũhoro wa ũhonokio ũcio nĩguo anabii maacaragia na kĩyo mũno o na magĩtuĩria, na makĩratha ũhoro wa kĩheeo kĩu Ngai akaamũhe. Nĩmaatuĩragia mamenye nũũ kana nĩ ihinda rĩrĩkũ#. Nũũ kana nĩ ihinda rĩrĩkũ: Kana; nĩ ihinda rĩrĩkũ na rĩgooka atĩa.. Ihinda rĩrĩa ũhoro ũcio ũkaahinga rĩonanagio nĩ Roho wa Kristũ arĩ thĩinĩ wao, rĩrĩa maarathaga ũhoro wa mĩnyamaaro ya Kristũ na riiri ũrĩa ũkaarũmĩrĩra. Ngai nĩaguũrĩirie anabii acio atĩ wĩra ũrĩa maarutaga ti wa kũmaguna o eene, no nĩ wa kũmũguna inyuĩ. Nĩ amu nĩmaamenyithanirie maũndũ marĩa mũiguaga kuuma kũrĩ ahunjia arĩa maagwetire Ũhoro ũrĩa Mwega, maheetwo hinya nĩ Roho Mũtheru ũrĩa uumaga igũrũ. Maũndũ macio o nao araika no meendaga kũmamenya. No mũhaka tũtũũre mũtũũrĩre wa ũtheru Kwoguo ikaragaai mwĩhaarĩirie meciiriainĩ maanyu, na mũkoragwo mwĩiguĩte na mũigĩĩte kĩĩrĩgĩrĩro kĩanyu biũ harĩ iraathimo iria mũkaaheeo rĩrĩa Kristũ akaaguũranĩrio. Rĩrĩa mũtaamenyeete Ngai-rĩ, mwatongoragio nĩ merirĩria ma ũrimũ, no rĩu athĩkagĩraai Ngai. Ĩndĩ tuĩkaai andũ atheru a Ngai maũndũinĩ moothe marĩa mũrĩĩkaga o ta ũrĩa Ngai ũrĩa wamwĩtire e Mũtheru.  Tondũ maandĩko moigĩĩte atĩrĩ, “Tuĩkaai atheru tondũ o na niĩ ndĩ mũtheru.” Angĩkorwo hĩndĩ ĩrĩa mũkũhooya, mwĩtaga Ngai “Baaba” o we ũtuagĩra andũ oothe na kĩhooto kũringana na ũrĩa mũndũ eekĩĩte-rĩ, ikaragaai mũgĩtĩĩaga Ngai hĩndĩ ĩrĩa yothe mũgũtũũra ta agendi gũũkũ thĩ. Nĩ tondũ nĩmũũĩ kĩrĩa kĩarĩhirwo nĩ geetha muohorwo kuuma mĩtũũrĩreinĩ ĩrĩa mwatigĩirwo nĩ maithe maanyu. Inyuĩ mũtiarĩhĩirwo thiirĩ na kĩndũ ta thahabu kana betha iria ingĩthũũka; mwarĩhĩirwo na igongoona rĩrĩ goro rĩa Kristũ we mwene, ũrĩa wahaanaga gatũrũme gatarĩ na kaũũgũ kana karooro. Ũcio nĩ we wathuurĩĩtwo nĩ Ngai o mbere ya thĩ kũũmbwo, na nĩacookeete akoonanio matukũinĩ maya ma kũrigĩrĩria nĩ ũndũ wanyu. Kristũ nĩ we ũtũmaga mwĩtĩkie Ngai ũrĩa wamũriũkirie akiuma kũrĩ akuũ na akĩmũhe riiri mũnene, na kwoguo wĩtĩkio na mwĩhoko wanyu ikoragwo ciigĩĩtwo harĩ Ngai. Rĩu tondũ nĩmũgĩĩthereetie nĩ ũndũ wa gwathĩkĩra ũhoro wa ma, o na mũkahota kwenda andũ arĩa angĩ meetĩkĩĩtie, o mũndũ nĩakĩendage ũrĩa ũngĩ biũ na ngoro ĩ yothe.#. Na ngoro ĩ yothe: Maandĩko mamwe moigaga “na ngoro theru.” Tondũ thĩinĩ wa kiugo kĩa Ngai kĩrĩa kĩ muoyo, nĩmũciarĩĩtwo rĩngĩ ta ciana cia mũciari ũrĩa ũtũũraga tene na tene, no ti ũrĩa ũkuaga.  O ta ũrĩa maandĩko moigĩĩte atĩrĩ: “Andũ oothe mahaana ta nyeki, na riiri wao wothe ũhaana ta mahũa ma nyekiinĩ. Nyeki nĩyũmaga, na mahũa makagũa, no kiugo kĩa Mwathani gĩtũũraga tene na tene.” Kiugo kĩu nĩkĩo Ũhoro ũrĩa Mwega mwahunjĩirio.