 Jesũ kũhonia mũndũ wakuĩte ciĩga (Mat .-; Luk .-) Na rĩĩrĩ, matukũ maniini maathira Jesũ agĩcooka rĩngĩ Kaperinaumu na gũkĩmenyeka atĩ e mũciĩ. Nao andũ aingĩ mũno magĩkĩũngana o nginya gũkĩaga handũ mangĩikara, o na mũrangoinĩ. Naake Jesũ akĩambĩrĩria kũmahunjĩria. Hĩndĩ o ĩyo andũ ana magĩũka makuuĩĩte mũndũ warĩ na mũrimũ wa gũkua ciĩga, mamũreehere Jesũ. Rĩrĩa maaremirwo nĩkũmũkuhĩrĩria nĩ ũndũ andũ nĩmaahatĩkanaga, magĩtharũria nyũmba igũrũ wa harĩa Jesũ aarĩ, magĩikũrũkia mũndũ ũcio wakuĩte ciĩga na mũgeka ũrĩa aakomeire. Naake Jesũ oona ũrĩa andũ acio meetĩkĩĩtie akĩĩra mũndũ ũcio wakuĩte ciĩga, “Mũrũ wakwa, nĩwoherwo meehia maaku.” Nao arutani amwe a Watho arĩa maikaire kũu nyũmba makĩĩyũria na ngoro atĩrĩ, “Nĩkĩ gĩgũtũma mũndũ ũyũ aarie ũguo? Nĩaruma Ngai! Nũũ ũngĩhota kuohanĩra meehia o tiga Ngai we wiki?” Naake Jesũ aamenya ũrĩa meeciiragia akĩmooria atĩrĩ, “Nĩkĩ gĩgũtũma mwĩciirie maũndũ ta macio ngoroinĩ cianyu? Nĩ ũndũ ũrĩkũ mũhũthũ kwĩra mũndũ ũyũ ũkuĩte ciĩga, ‘Nĩwoherwo meehia maaku,’ kana, ‘Ũkĩra woe mũgeka waku wĩtware?’ Nĩngũmuonia atĩ Mũrũ wa Mũndũ e na ũhoti gũũkũ thĩ wa kuohanĩra meehia.” Agĩkĩĩra mũndũ ũcio warĩ mũrũaru mũrimũ wa gũkua ciĩga atĩrĩ, “Ndakwĩra atĩrĩ, ũkĩra woe mũgeka waku ũinũke!” Naake mũndũ ũcio akĩrũũgama andũ oothe mamwĩroreire, na o rĩmwe akĩoya mũgeka wake agĩĩthiĩra. Ũndũ ũcio ũgĩtũma andũ oothe magege, nao magĩcookeria Ngai ngaatho makiugaga atĩrĩ, “Kaĩ tũtirĩ tuona ũndũ ta ũyũ-ĩ!” Jesũ gwĩta Lawi (Mat .-; Luk .-) Thuutha ũcio, Jesũ agĩthiĩ rĩngĩ ndeereinĩ cia iria rĩa Galili, nao andũ aingĩ magĩũka kũrĩ we, naake akĩambĩrĩria kũmaruta. Rĩrĩa aathiangaga o ũguo akĩona Lawi, mũrũ wa Alufayo aikarĩĩte wabiciinĩ ya kũrutĩrwo mbeeca cia igooti. Naake Jesũ akĩmwĩra atĩrĩ, “Nũmĩrĩra.” Naake Lawi agĩũkĩra akĩmũrũmĩrĩra. Na rĩrĩa Jesũ aikarĩĩte kwa Lawi mũciĩ akĩrĩa irio, eetia a mbeeca cia igooti aingĩ na eehia arĩa maamũrũmĩrĩire magĩikarania na Jesũ hamwe na arutwo aake. Rĩrĩa arutani a Watho, a gĩkundi kĩa Afarisai arĩa maarĩ kuo, moonire Jesũ akĩrĩanĩra na eetia a mbeeca cia igooti na eehia, makĩũria arutwo aake atĩrĩ, “Ararĩanĩra#. Ararĩanĩra: Maandĩko mamwe nĩmoongagĩrĩra; na akanyuanĩra. na andũ ta aya nĩkĩ?” Naake Jesũ aigua ũhoro ũcio akĩmeera atĩrĩ, “Andũ arĩa makoragwo na bata wa ndagĩtaarĩ nĩ arĩa arũaru no ti arĩa matarĩ arũaru. Niĩ ndiokire gwĩta andũ arĩa athingu, ndookire gwĩta arĩa eehia.” Kĩũria gĩkoniĩ kwĩhinga kũrĩa (Mat .-; Luk .-) Na rĩĩrĩ, hĩndĩ ĩmwe rĩrĩa arutwo a Johana Mũbatithania na Afarisai mehingĩĩte kũrĩa, andũ amwe magĩũka kwĩ Jesũ makĩmũũria atĩrĩ, “Nĩkĩ gĩtũmaga arutwo a Johana Mũbatithania na arutwo a Afarisai mehinge kũrĩa, no arutwo aaku matiĩhingaga?” Naake Jesũ akĩmacookeria akĩmeera atĩrĩ, “Andũ arĩa meetĩirwo ũhiki no maage kũrĩa irio rĩrĩa marĩ hamwe na mũhikania? Aaca, rĩrĩa marĩ na mũhikania matingĩhota kwĩhinga kũrĩa. No mũthenya nĩũgaakinya hĩndĩ ĩrĩa mũhikania akeeherio gatagatĩinĩ kaao, na hĩndĩ ĩyo nĩmakeehinga kũrĩa. “Gũtirĩ mũndũ ũngĩtumĩrĩra nguo ngũrũ kĩraka kĩa nguo njerũ nĩ ũndũ angĩĩka ũguo kĩraka kĩu no kĩguucie nguo ĩyo ngũrũ nayo ĩtembũke makĩria. Ningĩ gũtirĩ mũndũ wĩkĩraga ndibei ya mũhihano mondoinĩ ĩrĩa ngũrũ ya rũũa, amu ndibei ĩyo no ĩtũme mondo ĩtarũke, nayo ndibei o na mondo ithũũke. Ndibei ya mũhihano ĩĩkĩragwo mondoinĩ ya rũũa ĩtarĩ yekĩrwo ndibei ĩngĩ.” Kĩũria gĩkoniĩ mũthenya wa Thabatũ (Mat .-; Luk .-)  Na rĩĩrĩ, mũthenya ũmwe wa Thabatũ Jesũ nĩagereire mĩgũndainĩ ya ngano. Rĩrĩa aathiaga e hamwe na arutwo aake, arutwo magĩthiĩ magĩtuaga ngira cia ngano. Nao Afarisai makĩĩra Jesũ atĩrĩ, “Tarora, arutwo aaku mareeka ũrĩa Watho witũ ũteetĩkĩrĩĩtie gwĩkwo mũthenya wa Thabatũ!”  Naake Jesũ akĩmooria atĩrĩ, “Kaĩ mũtarĩ mwathooma ũrĩa Daudi eekire rĩrĩa aabatairio nĩ kĩndũ gĩa kũrĩa, we o hamwe na arĩa maarĩ naake?  Githĩ ndatoonyire nyũmba ya Ngai rĩrĩa Abiatharu aarĩ Mũthĩnjĩri Ngai Ũrĩa Mũnene, akĩrĩa mĩgate mĩtheru ĩrĩa yarutĩirwo Ngai, ĩrĩa ĩtaagĩrĩirwo nĩkũrĩĩo nĩ mũndũ ũngĩ tiga o athĩnjĩri Ngai oiki? Ĩndĩ Daudi nĩamĩrĩire na akĩhe arĩa maarĩ naake.” Jesũ agĩcooka akĩmeera atĩrĩ, “Mũthenya wa Thabatũ wombirwo nĩ ũndũ wa mũndũ; no mũndũ ndoombirwo nĩ ũndũ waguo. Nĩ ũndũ ũcio Mũrũ wa Mũndũ nĩ Mwathani o na wa mũthenya wa Thabatũ.”