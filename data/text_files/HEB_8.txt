 Jesũ Mũthĩnjĩri Ngai witũ Ũrĩa Mũnene  Rĩu-rĩ, ũndũ wa bata makĩria thĩinĩ wa ũhoro ũyũ tũraaria nĩ atĩ twĩ na Mũthĩnjĩri Ngai Ũrĩa Mũnene, ũrĩa rĩu ũikarĩĩte mwena wa ũrĩo wa gĩtĩ kĩa ũnene kĩa Ngai matuinĩ. Ũcio nĩ we Mũthĩnjĩri Ngai Ũrĩa Mũnene nyũmbainĩ ya Ngai, o yo hema ĩrĩa ya ma ya Mwathani, o Harĩa Hatheru Mũno, ĩrĩa yathondekirwo nĩ Mwathani, no ti mũndũ. Atĩrĩĩrĩ, Mũthĩnjĩri Ngai Ũrĩa Mũnene o wothe athuuragwo atwaragĩre Ngai iheeo na akamũrutagĩra magongoona, na kwoguo o naake Mũthĩnjĩri Ngai witũ Ũrĩa Mũnene no mũhaka akorwo na kĩndũ gĩa kũrutĩra Ngai. Angĩrĩ gũũkũ thĩ ndangĩrĩ mũthĩnjĩri Ngai o na haniini, amu gũũkũ thĩ kwĩ athĩnjĩri Ngai arĩa marutaga iheeo o ta ũrĩa maathĩĩtwo nĩ Watho wa Ayahudi.  Acio-rĩ, wĩra ũrĩa marutaga nĩ mũhiano na kĩĩruru kĩa maũndũ marĩa me igũrũ. Nĩkĩo Musa aataarirwo nĩ Ngai rĩrĩa aarĩ hakuhĩ kũmwakĩra Gĩikaro akĩĩrwo atĩrĩ, “Wone atĩ nĩwathondeka indo ciothe ũgĩcihaananagia na mũhianĩre ũrĩa wonirio kĩrĩmainĩ.” No rĩĩrĩ, Kristũ nĩagĩĩte na ũtungati mwega ũkĩrĩĩte ũrĩa wa tene, o ta ũrĩa kĩrĩĩkanĩro kĩrĩa arũũgamĩrĩire gatagatĩ ka Ngai na andũ aake gĩkĩrĩĩte kĩrĩa kĩa mbere, amu kĩrĩĩkanĩirwo na ciĩranĩro njega makĩria. Korwo kĩrĩĩkanĩro kĩu kĩa mbere gĩtiarĩ na mahĩtia, gũtingĩakĩgĩire na bata wa gĩa keerĩ.  No Ngai nĩoneire andũ aake ihĩtia akĩmeera atĩrĩ: “Mwathani ekuuga atĩrĩ, mũthenya nĩũrooka, rĩrĩa ngaathondeka kĩrĩĩkanĩro kĩerũ na andũ a Isiraeli o hamwe na andũ a Juda. Kĩrĩĩkanĩro kĩu gĩtigaakorwo kĩhaana ta kĩrĩa ndarĩĩkanĩire na maithe maao ma tene rĩrĩa ndamanyiitire na guoko ngĩmaruta bũrũri wa Misiri. Maithe maao matiigana gwathĩkĩra kĩrĩĩkanĩro kĩu, nĩ ũndũ ũcio ngĩmatiganĩria. Gĩĩkĩ nĩkĩo kĩrĩĩkanĩro kĩrĩa ngaarĩĩkanĩra na andũ a Isiraeli matukũinĩ macio: nĩngeekĩra mawatho maakwa meciiriainĩ maao, na ndĩmaandĩke ngoroinĩ ciao. Ngaatuĩka Ngai wao, nao matuĩke andũ aakwa. Matigaacooka gũthoomithania mũndũ na ũrĩa ũngĩ, o na kana meere mũrũ wa ithe atĩrĩ, ‘Menya Mwathani.’ Tondũ andũ oothe kuuma ũrĩa mũnyiinyi mũno kinyagia ũrĩa mũnene nĩ niĩ makaamenya. Na rĩĩrĩ nĩngaamoohera mahĩtia maao, na ndigaacooka kũririkana meehia maao.” Hĩndĩ ĩrĩa Ngai ekwaria ũhoro wa kĩrĩĩkanĩro kĩerũ, ekuonania atĩ kĩrĩĩkanĩro kĩrĩa kĩa mbere nĩagĩtuire gĩkũrũ; kĩndũ o gĩothe kĩrĩa gĩkũraga na gĩgathira gĩkirie kũbuĩria o biũ.