 Paũlũ gũtwarwo Roma Na rĩĩrĩ, rĩrĩa gwatuirwo atĩ nĩtũkũhaica meeri tũthiĩ Italia, makĩnengerana Paũlũ na andũ angĩ arĩa mooheetwo kũrĩ mũnene wa thigari igana thĩinĩ wa mbũtũ ya Augusito wetagwo Juliusi. Tũkĩhaica meeri kuuma Adiramutio ĩrĩa yakirie gũthiĩ icukĩroinĩ cia meeri iria ciarĩ rũteereinĩ rwa iria rĩa Asia, tũgĩkĩambĩrĩria rũgendo tũgĩthiĩ. Naake Arisitariko, Mũmakedonia woimĩĩte Thesalonike agĩtwarana na ithuĩ. Naguo mũthenya ũrĩa warũmĩrĩire tũgĩkinya Sidoni. Twĩ kũu Juliusi agĩĩka Paũlũ wega, akĩmũhe rũũtha athiĩ kũrĩ araata aake akaheeo kĩrĩa angĩabataire. Twoima kũu tũgĩthiĩ twĩgiritanĩĩtie na mwena ũrĩa warĩ mũgitĩre rũhuuho wa Kuporo tondũ rũhuuho rwahuruutanaga kuuma na mwena ũrĩa twathiaga. Twarĩĩkia kũringa iria rĩrĩa rĩĩrĩ gũkuhĩ na mabũrũri ma Kilikia na Pamufulia tũgĩkinya hakuhĩ na itũũra rĩa Mura bũrũriinĩ wa Lukia. Kũu nakuo mũtongoria agĩkora meeri ĩngĩ yoimĩĩte Alekisandaria yerekeire Italia, naake agĩtũhaicia yo. Tũgĩgĩthiĩ o kahora matukũ maigana ũna na thuutha wa mathĩĩna maingĩ tũkĩhota gũkinya hakuhĩ na itũũra rĩetagwo Kinido. Tondũ rũhuuho rũtiatwĩtĩkĩririe gũthiĩ na mbere, tũgĩthiĩ twĩgiritanĩĩtie na mwena ũrĩa mũgitĩre rũhuuho wa gĩcigĩrĩra gĩa Kirete tũhĩtũkĩire Salimone. Nĩtwathiire na thĩĩna mũingĩ twĩgiritanĩĩtie na rũteere rwa iria, o nginya tũgĩkinya handũ heetagwo “Gĩcukĩro kĩega kĩa meeri,” gũkuhĩ na itũũra rĩetagwo Lasea. Na rĩĩrĩ, tondũ matukũ maingĩ nĩmaahĩtũkĩĩte, na gũthiĩ na mbere na rũgendo kwarĩ na ũgwati amu Mũthenya wa Kũhoroheria Meehia#. Mũthenya wa Kũhoroheria meehia: Mũthenya ũyũ wa kũngũagĩrwo mũicoinĩ wa mweri wa kenda kana kĩambĩrĩria kĩa mweri wa ikũmi, na ihindainĩ rĩu iria rĩakoragwo rĩthũũkĩĩte, na gũthiĩ na meeri kwarĩ ũgwati. nĩwahĩtũkĩĩte, Paũlũ agĩkĩmataara akĩmeera atĩrĩ, “Athuuri aya, nĩnguona atĩ rũgendo nĩrũgũkorwo na mũtino na hathara nene, kũrĩ mĩrigo meeri o, na ithuĩ.” No mũnene wa thigari igana cia Aroma eetĩkirie ũrĩa eerirwo nĩ mũtwarithia wa meeri na mwene yo gũkĩra ũrĩa eerirwo nĩ Paũlũ. Tondũ gĩcukĩro kĩu kĩa meeri gĩtiarĩ kĩagĩrĩru hĩndĩ ya heho; andũ aingĩ magĩthuura gũthiĩ na mbere nĩ geetha makinye Foenike makaniinĩre ihinda rĩu rĩa heho kuo. Foenike nĩ gĩcukĩro kĩa meeri gĩa gĩcigĩrĩra gĩa Kirete kĩrĩa kĩng'etheire mwena wa na kĩanda wa na ithũĩro na mwena wa na rũgongo wa na ithũĩro. Kĩhuuhũkanio iriainĩ Na rĩĩrĩ, rũhuuho rũtaarĩ rũnene kuuma mwena wa na kĩanda rũkĩambĩrĩria kũhuruutana, nao andũ magĩciiria atĩ no mathiĩ na mbere na mũbango wao. Magĩkĩohora meeri magĩthiĩ megiritanĩĩtie na rũteere rwa Kirete. No thuutha wa ihinda iniini rũhuuho rũnene rwĩtagwo “Rũhuuho rwa mwena wa na rũgongo wa na irathĩro” rũkĩhuuhũkania ruumĩĩte gĩcigĩrĩrainĩ. Rũhuuho rũu rũkĩhũũra meeri o nginya ĩkĩremwo nĩkũrwĩtiiria, na ithuĩ tũkĩremwo nĩgwĩka ũndũ, tũgĩkĩrekereria meeri ĩtwarwo nĩruo. Tũgĩgĩthiĩ twĩgiritanĩĩtie na gacigĩrĩra ka iria geetagwo Kauda, tũkĩgera mwena wa na kĩanda. Thuutha wa mathĩĩna maingĩ tũkĩhota kũhonokia gatarũ ka meeri ĩyo. Marĩĩkia gũkahaicia igũrũ, magĩĩkĩra meeri hinya na ũndũ wa kũmĩthiũrũrũkĩria na mĩkanda yoheetwo ĩrĩ mĩgaathe. Tondũ nĩmeetigagĩra matigaikio mũthangainĩ handũ heetagwo Libia, magĩthengia matanga ma meeri, makĩreka ĩtwarwo o ũguo nĩ rũhuuho. Tondũ nĩtwathiire na mbere gũthĩĩnio na hinya mũno nĩ kĩhuuhũkanio, mũthenya ũyũ ũngĩ makĩambĩrĩria kuoya mĩrigo ĩrĩa yarĩ meeriinĩ makĩmĩikagia iriainĩ. Mũthenya wa ĩtatũ makĩambĩrĩria gũikia indo imwe cia meeri iriainĩ. Tũtiigana kuona riũa kana njata matukũ maingĩ, naruo rũhuuho rũgĩthiĩ na mbere kũhuruutana na hinya mũno o nginya kĩĩrĩgĩrĩro kĩrĩa twarĩ nakĩo atĩ hiihi nĩtũkuumĩra iriainĩ gĩgĩthira. Na rĩĩrĩ, tondũ nĩmaikarĩĩte matukũ maingĩ matekũrĩa kĩndũ, Paũlũ akĩrũũgama mbere yao akĩmeera atĩrĩ, “Athuuri aya, mũngĩathikĩrĩirie ciugo ciakwa tũtingĩoimire Kirete; na tũtingĩoneete mũtino ũyũ o na hathara ĩno. Rĩu ndamũthaitha, mwĩyũmĩrĩriei! Gũtirĩ mũndũ o na ũmwe wanyu ũkuona ũũru; no meeri nĩkũũrĩra iriainĩ. Amu ũtukũ mũraika wa Ngai wakwa ũrĩa thaathayagia nĩaranyumĩrĩire aranjĩĩra atĩrĩ, ‘Tiga gwĩtigĩra Paũlũ! No mũhaka ũkaarũũgama mbere ya mũthamaki wa Roma. Na rĩĩrĩ, Ngai nĩekũhonokia mĩoyo ya andũ aya oothe ũrathiĩ nao nĩ ũndũ waku.’ Kwoguo athuuri ũmĩrĩriai! Niĩ njĩtĩkĩĩtie ndĩ thĩinĩ wa Ngai atĩ o ũguo ndĩreerirwo noguo gũgũtuĩka. No nĩtũgũikio rũteereinĩ rwa gĩcigĩrĩra kĩna.” Rĩrĩa mũthenya wa ikũmi na ĩna wakinyire o tũkĩhũũrithanagio nĩ rũhuuho kũu iriainĩ rĩa Mediteraneani, ta ũtukũ gatagatĩ atwarithia a meeri makĩambĩrĩria kuona ta tũrakuhĩrĩria thĩ nyũmũ. Magĩtobokia gĩthimi iriainĩ, makĩona atĩ ũriku wa maaĩ warĩ mita mĩrongo ĩna. Maathianga magĩthima rĩngĩ, makĩona atĩ ũriku warĩ mita mĩrongo ĩtatũ. Tondũ nĩmeetigagĩra tũtikaagwe mwena ũrĩa warĩ mahiga, magĩikia nanga inya mwena wa na thuutha wa meeri, makĩhooya naarĩ korwo gwakĩa. Tondũ atwari a meeri nĩmeendaga kũũra moime meeriinĩ, kwoguo magĩikũrũkia gatarũ iriainĩ makĩheenania atĩ mathiĩ gũikia nanga#. Nanga: Nĩ cuuma nene na nditũ yohaga meeri ndĩgatwarwo nĩ rũhuuho. na mbere ya meeri. No Paũlũ akĩĩra mũnene wa thigari na thigari atĩrĩ, “Andũ aya maaga gũikara meeriinĩ mũtihonoka.” Nacio thigari igĩgĩtinia mĩkanda ĩrĩa yanyiitĩrĩire gatarũ kau, magĩkarekereria gathiĩ. Na rĩĩrĩ, ruoro rũgĩtema-rĩ, Paũlũ akĩmathaitha oothe marĩe irio akĩmeera atĩrĩ, “Ũũmũũthĩ nĩ mũthenya wa ikũmi na ĩna ĩrĩa mũikarĩĩte mũtekũrĩa kĩndũ. Kwoguo ndamũthaitha mũrĩe irio; nĩikũmwĩkĩra hinya. Gũtirĩ rũcuĩrĩ rwa mũtwe wa mũndũ o na ũmwe wanyu rũkũũra.” Naake oiga ũguo akĩoya mũgate, agĩcookeria Ngai ngaatho mbere yao oothe, akĩwenyũra akĩambĩrĩria kũrĩa. Nao oothe makĩũmĩrĩrio makĩrĩa irio. Meeriinĩ ĩyo twarĩ andũ magana meerĩ ma mĩrongo mũgwanja na atandatũ.#. Magana meerĩ ma mĩrongo mũgwanja na atandatũ: Maandĩko mamwe moigaga magana meerĩ ma mĩrongo mũgwanja na ataano, namo mangĩ makoiga andũ ta mĩrongo mũgwanja na atandatũ. Nao marĩĩkia kũhũũna magĩte ngano iriainĩ nĩ geetha meeri ĩhũthahũthe. Meeri kũharagana Gwakĩa-rĩ, atwarithia a meeri matiigana kũmenya bũrũri ũcio, no nĩmoonire thĩ nyũmũ na hũgũrũrũ cia iria kũrĩa maabangire atĩ kwahoteka nĩmekũrũũgamia meeri. Nao magĩgĩtinia nanga makĩreka ciũrĩre iriainĩ, na makĩregeria mĩkanda ĩrĩa yoheete mĩtĩ ĩrĩa yacuurĩĩtie matanga ma meeri. Magĩcooka magĩtiira matanga ma mwena wa na mbere nĩguo rũhuuho rũhote kũhuruuta meeri na mbere, tũgĩthiĩ tũroreete rũteereinĩ. No meeri ĩgĩturuma kĩhũba kĩa mũthanga wa hũgũrũrũ cia iria ĩgĩkwama; mwena wa na mbere wayo ũgĩkĩhata o biũ mũthangainĩ, naguo wa na thuutha ũgĩthũũkangio nĩ makũmbĩ ma maaĩ. Na rĩĩrĩ, thigari ikĩbanga mũbango atĩ ciũrage andũ oothe arĩa maarĩ oohe, nĩguo o na ũmwe wao ndakaae gũthambĩra oore. Tondũ mũnene wa thigari igana nĩendaga kũhonokia Paũlũ, agĩgĩcigiria gwĩka ũguo. Agĩcooka agĩatha andũ oothe arĩa mangĩahotire gũthambĩra maambe marũũge maaĩinĩ mathambĩre kinya thĩ nyũmũ. Nao arĩa angĩ menyiitĩrĩre itugĩ kana icunjĩ cia meeri o kinya makinye kuo. Ũguo nĩguo ithuothe twakinyire thĩ nyũmũ.