 Rwĩmbo rwa kũgooca MWATHANI, wee nĩ we Ngai wakwa, niĩ nĩndĩrĩgũtũũgagĩria, na nĩndĩrĩkumagia rĩĩtwa rĩaku. Nĩ gũkorwo nĩwĩkĩĩte maũndũ ma magegania; mĩbango ĩrĩa wabangire o tene, nĩũmĩhingĩĩtie ũtekũgarũrĩra o na haniini. Nĩũtuĩte itũũra hĩba ya mahiga, na ũkamomorania thingo iria irĩgitĩire. Nyũmba ya ũnene ĩrĩa thũ ciitũ ciakĩĩte nĩthengu o gũthenga, na ndĩgaakwo rĩ o rĩ. Kwoguo andũ a ndũũrĩrĩ iria irĩ hinya nĩmarĩgũkumagia, na wĩtigagĩrwo nĩ matũũra ma ndũũrĩrĩ iria nema kũhĩa. Athĩĩni mooragĩra harĩ we, arĩa abataru nao makoorĩra harĩ we hingo ya thĩĩna. Megiritagia harĩ we hĩndĩ ya kĩhuuhũkanio, na makeyũaga riũa hingo ya ũrugarĩ. Nĩ gũkorwo andũ arĩa nema kũhĩa mahithũkanagĩra o ta ndiihũ cia hĩndĩ ya mũiyũro wa maaĩ, o na kana ta riũa werũinĩ. No rĩĩrĩ, wee, MWATHANI, thũ ciitũ, na ũgakiria inegene rĩa andũ arĩa nema kũhĩa, o ta ũrĩa itu rĩhooragĩria ũrugarĩ mũthenya. Ngai kũhaarĩria kĩrugo Kĩrĩmainĩ gĩĩkĩ gĩa Zayuni nĩkuo MWATHANI Mwene Hinya Wothe akaahaarĩrĩria ndũũrĩrĩ ciothe kĩrugo kĩa irio njega mũno, nyama noru, na ndibei ĩrĩa njega. Nokuo MWATHANI agaathengeria ndũũrĩrĩ ciothe nguo ya kĩeha ĩrĩa ihumbĩrĩĩte nayo,  na nokuo akaaniinĩra gĩkuũ agĩtoorie tene na tene. MWATHANI Ngai nĩakaagiria moothiũ moothe maithori na athengerie andũ aake gĩconoko kĩrĩa maaconoreetwo nakĩo thĩ yothe. Nĩ MWATHANI woiga ũguo. Maũndũ macio maahinga, mũndũ o mũndũ akoigaga atĩrĩ, “Ũyũ nĩ we Ngai witũ, tũigĩĩte mwĩhoko witũ harĩ we atũhonokie. Ũyũ nĩ we MWATHANI, nĩtũigĩĩte mwĩhoko witũ thĩinĩ wake, rekeei tũkene na tũcanjamũke tondũ nĩatũhonokeetie.” Ngai kũherithia Moabi  MWATHANI nĩakaagitĩra kĩrĩma gĩĩkĩ gĩa Zayuni, no nĩakaarangĩrĩria Amoabi thĩ, o ta ũrĩa rũũa rũrangagĩrĩrio kĩarainĩ. Nao magaatambarũkia mooko maao o ta andũ magĩthambĩra, no MWATHANI nĩakaamagithia gĩtĩĩo na amaconorithie hamwe na mawĩra maao. Akaamomorania mĩnaara ya kwĩgitĩra ya Amoabi; amĩrũnde thĩ ĩtuĩke mũthegethege.