 Mĩhianano ya mĩtĩ ĩringithanĩĩtio na Thabina ya Noa Kũiguĩrwo tha nĩ mũndũ ũrĩa, rĩrĩa ooya meeri aringe iria rĩrĩa rĩrahũũra ndiihũ, ũthiaga kũhooya mũhianano ũrĩa ũtarĩ na hinya ta meeri ĩrĩa ĩmũkuuĩĩte. Gũtirĩ nganja atĩ meeri nĩ maciaro ma mĩĩto ya gũcaria ũtonga, na mwakĩre wayo wonanagia ũũgĩ wa arĩa maakaga meeri. No rĩĩrĩ, ũramati waku wee, Baaba, nĩguo ũmĩtwarithagia na mbere rĩrĩa wee warĩĩkia kũmĩhe njĩra ingĩ, njĩra itarĩ ũgwati hingo ya ndiihũ. Nĩ geetha wonanie atĩ no ũhonokanie kũrĩ atĩa kana atĩa, na atĩ o na gũtatũmĩrĩĩtwo wara o ũrĩkũ mũndũ no ahota gũkinya mũrĩmo ũũrĩa ũngĩ. Atĩrĩĩrĩ, ti wendi waku atĩ mawĩra ma ũũgĩ waku maikare tũhũ; nĩ ũndũ ũcio andũ mehokagĩra muoyo wao kanuku ka mũtĩ, na makaringa iria rĩrahũũrahũũrana me igũrũ rĩa rũbaaũ magakinya itũũra me thaayũ.  Atĩrĩĩrĩ, tene-rĩ, rĩrĩa imũndũ iria nene na njĩtĩĩi cianiinagwo-rĩ, mwĩhoko wa andũ wonekire o thĩinĩ wa mbaaũ, na rĩĩrĩ, ũkĩmĩtwarithia na guoko gwaku, nĩwatũũririe mbeũ ya rũruka rwerũ nĩ ũndũ wa njiarwa iria igaacooka gũũka. Tondũ-rĩ, mũnyaka nĩ mbaaũ iria itungataga maũndũ ma ũthingu. Kũgwatwo nĩ kĩrumi nĩ mũhianano mũthondeke na mooko ma andũ; o naake mũũthondeki arogwatwo nĩ kĩrumi, nĩ ũndũ wa kũũicũhia na kũwĩta ngai. Atĩrĩĩrĩ, Ngai athũire mũndũ ũrĩa ũtamũũĩ hamwe na ũrimũ wake; tondũ-rĩ, gĩĩko na mũndũ ũrĩa ũgĩĩkaga makaahera o eerĩ. Nĩ ũndũ ũcio, itua nĩrĩkaagũĩra mĩhianano ĩyo ya andũ matarĩ ndini nĩ amu o na gũtuĩka ĩthondekeetwo na indo iria Ngai oombire-rĩ, nĩcookeete ĩgatuĩka rĩũra, ĩgatuĩka mũtego wa kũgwatia mĩoyo ya andũ, o na irima rĩa kũharũkagwo nĩ magũrũ ma andũ arĩa akĩĩgu. Kĩambĩrĩria gĩa kũhooya mĩhianano Na rĩĩrĩ, gũthondeka mĩhianano nĩkuo kĩambĩrĩria gĩa ũtharia; nakuo kũmĩtĩĩa nĩkuo gũthaahagia ũtũũro. Mĩhianano ndĩatũire kuo kuuma o kĩambĩrĩria na ndĩgaatũũra tene na tene. Yo-rĩ, yokire gũũkũ thĩ tondũ wa wĩtĩĩi wa andũ. Kwoguo-rĩ, nĩtuĩrĩirwo gũthira narua.  Atĩrĩĩrĩ, ithe wa mũndũ aaringwo nĩ ihooru nĩ gĩkuũ kĩa mũũrũwe kĩrĩa gĩtareerĩgĩrĩirwo, nĩethondekagĩra narua mbica ya mwana ũcio wake ũramũtigire na ihenya. Akaambĩrĩria gũtĩĩa ta ngai kĩndũ kĩrĩa mbere ĩyo kĩraarĩ o kĩririkano kĩa mũndũ mũkuũ. Naake agatigĩra njiarwa ciake hitho ĩyo na mambura maakĩo. Ningĩ o ũrĩa matukũ marahĩtũka-rĩ, ndũire icio cia andũ aaganu ikegwatĩrĩra na ikaambĩrĩria kũrũmĩrĩrwo ta irĩ watho. Kuuma hau-rĩ, nĩ ũndũ wa watho wa athamaki arĩa ooru, mĩhianano ĩrĩa yacũhĩĩtio ĩkaambĩrĩria gũthaathaiyo. Andũ marĩ o kũraaya nĩmeethondekagĩra mbica ya mũthamaki ũrĩa maaconokagĩra, makĩenda kuonania na kĩyo atĩ marathaathaiya mũthamaki ũcio o ta arĩ hamwe nao. Meekaga ũguo tondũ matingĩahotire kũmũhe gĩtĩĩo rĩrĩa aarĩ muoyo. Andũ arĩa mataamũũĩ nĩmaguucagĩrĩrio gũthaathaiya gĩtĩĩo gĩake na ũndũ wa wara wa mũcori. Tondũ-rĩ, mũcori nĩ geetha akenie mũthamaki biũ-rĩ, aatũmĩrire wara wake wothe harĩ gũthondeka kĩbica gĩthaka gũkĩra mwene kĩo. Mũingĩ naguo waheenio nĩ ũthaka wa kĩbica kĩu, ũkaambĩrĩria gũgĩthaathaiya ta ngai, mũndũ ũrĩa mbere ĩyo ũraconokagĩra o ta mũndũ. Ũndũ ũcio naguo ũgagĩtuĩka irima rĩa kũharũkwo nĩ mũingĩ. Tondũ andũ meekĩrĩĩtwo bĩngũ nĩ mĩtino kana nĩ hinya wa mũthamaki, maheaga mĩtĩ na mahiga macio gĩtĩĩo kĩagĩrĩire kũheeo o Ngai. Maciaro ma kũhooya mĩhianano Harĩ o kũgĩa na ũmenyo mũhĩngĩĩcanu ũguo wĩgiĩ Ngai ti kũiganu; nĩ ũndũ wa mbaara nene iria mareeheirwo nĩ ũkĩĩgu wao, mathiaga kũhe mahĩtia macio manene ũguo rĩĩtwa rĩa thaayũ. Magĩaga na mambura maao ma kũũraga ciana, na ma gũkũngũĩra maũndũ ma hitho, na ma kũgĩa na maruga mataagĩrĩire marĩa me na mĩtugo mĩgeni. Maticookaga kũrũmĩrĩra ũthingu wa ũtũũro o na kana wa ũhikania; mũndũ ooragaga ũrĩa ũngĩ na kũmũkunyanĩra na ũhinga kana akamũhĩtĩria na njĩra ya ũtharia. Gũgakĩoneka mũtukanio wa maũũru moothe; gũita thakame, kũũragana, ũici, kũheenania, ungumania, mahaki, kwaga kwĩhokeka, gũũkanĩrĩra, mĩhĩtwa ya maheeni, gũtandiũra andũ arĩa eega, kwaga ngaatho; gũthaahia ngoro, gwĩka mawaganu mareganĩĩte na mũũmbĩre; kũharagania moohiki, ũtharia na waga thoni. Tondũ-rĩ gũthaathaiya mĩhianano ĩrĩa ĩtagwetagwo, nĩkuo kĩhumo, gĩtũmi, o na mwerekera wa ũũru wothe. Nĩ gũkorwo andũ acio matwaragĩrĩrio nĩ ikeno icio makahaana ta arĩ cioneki marona, makaambĩrĩria kũratha ũrathi wa maheeni, kana magatwarithia andũ ndũireinĩ cia ũmaramari mũingĩ, o na kana magatũmaga andũ mehĩte na itheru. Nĩ gũkorwo andũ arĩa mehokeete mĩhianano ĩtarĩ muoyo, matiĩciiragia atĩ miuma yao yahota kũmarĩa. No rĩĩrĩ, ũthingu nĩũkaamakorerera kuuma mbarĩ igĩrĩ: ta ainamĩrĩri a mĩhianano nĩmakaahũũrwo nĩ ũndũ wa gũthaahia rĩĩtwa rĩa Ngai, ningĩ mahũũrwo nĩ ũndũ wa kwĩhĩta matekũbaara ũũma makaanyararithia indo ciothe iria theru. Nĩ gũkorwo ti hinya wa maũndũ marĩa andũ ooru mehĩtaga namo, ũhĩtahĩtanaga nao hingo ciothe, no nĩ ihera rĩrĩa rĩagĩrĩire eehia rĩhĩtahĩtanaga nao.