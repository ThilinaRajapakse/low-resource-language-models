 Ũrĩa tũngĩkenia Ngai Thiĩi na mbere na kwendana ta ciana cia ithe ũmwe.  Mũtikaariganĩrwo nĩgũtugaga ageni, nĩ amu nĩkũrĩ andũ maanyiitaga araika ũgeni matekũmenya. Ririkanagaai arĩa me njeera o ta mwĩ njeera hamwe nao. Ririkanagaai arĩa maranyariirwo o ta arĩ inyuĩ mũranyariirwo. Rekeei ũhikania ũheeo gĩtĩĩo nĩ andũ oothe; mũthuuri na mũtumia wake matigeekage maũndũ ma ũtharia na andũ angĩ, amu Ngai nĩagaaciirithia andũ oothe arĩa mahũũraga ũmaraaya o na arĩa matharagia.  Mĩikarĩreinĩ yanyu yothe ikaragaai mũtegũkorokera mbeeca, na mũiganĩĩtwo nĩ kĩrĩa mwĩ nakĩo. Amu Ngai we mwene nĩoigire atĩrĩ, “Gũtirĩ hĩndĩ ngagũtiga wĩ wiki; kana ndiganĩrwo nĩ we.”  Nĩ ũndũ ũcio no tũkiuge tũũmĩrĩirie atĩrĩ: “Mwathani nĩ we mũũndeithia, ndirĩ kĩndũ ingĩtigĩra. Mũndũ-rĩ, nĩ atĩa angĩkĩhota kũnjĩka?” Ririkanagaai atongoria aanyu arĩa maamũhunjĩirie ũhoro wa Ngai. Mwĩciiragiei ũhoro wa mĩtugo yao na mwĩgerekanagie na wĩtĩkio wao. Jesũ Kristũ atũũraga atekũgarũrũka, ira, ũũmũũthĩ o na kinya tene. Mũtigeetĩkĩre kũhĩtithio nĩ moorutani mageni marĩa me kuo ma mĩthemba mĩingĩ. Nĩ kaba ngoro ĩĩkagĩrwo hinya nĩ wega wa Ngai handũ ha gwĩkĩrwo nĩ moorutani makoniĩ irio; moorutani macio matirĩ maateithia andũ arĩa mamarũmagĩrĩra. Ithuĩ-rĩ, tũrĩ na kĩgongoona athĩnjĩri Ngai arĩa matũire matungataga hemainĩ ya gũtũnganwo matarĩ rũũtha rwa kũrĩa magongoona marĩa marutagwo ho.  Atĩrĩĩrĩ, Mũthĩnjĩri Ngai Ũrĩa Mũnene aahĩtũkagia thakame ya nyamũ cia igongoona rĩa meehia o kinya Handũ Harĩa Hatheru Mũno; ĩndĩ nyama cia nyamũ cio nyene ciacinagĩrwo nja ya itũũra. Nĩkĩo Jesũ o naake aanyarirĩirwo nja ya itũũra nĩ geetha atherie andũ meehia maao na thakame yake. Nĩ ũndũ ũcio nĩtũgĩthiĩ kũrĩ we o nja ya itũũra, tũnyiitanĩre naake kũnyũrũrio gwake. Amu gũũkũ thĩ tũtirĩ na itũũra rĩgũtũũra, nĩgũcaria tũcaragia itũũra rĩrĩa rĩgooka thuuthainĩ. Gwatuĩka ũguo-rĩ, nĩtũrutagĩre Ngai igongoona rĩa kũmũgooca na ũndũ wa Jesũ, na nĩrĩo igongoona rĩrĩa tũrutaga na tũnua twitũ tũkiumbũra rĩĩtwa rĩake. Ningĩ-rĩ, mũtikaanariganĩrwo nĩgwĩkanaga wega mũndũ na ũrĩa ũngĩ o na gũteithania na kĩrĩa mwĩ nakĩo, amu magongoona ta macio nĩ mo makenagia Ngai. Athĩkagĩraai atongoria aanyu o na mũmenyiihagĩrie, amu nĩmeekĩraga kĩyo kũrora ũhoro wa maroho maanyu ta arĩ o makoorio ũhoro wamo. Rekeei meekage ũguo makeneete no ti maraakaire nĩ gũkorwo hĩndĩ ĩyo wĩra wao ndũngĩmũguna. Tũhooyagĩreei. Twĩ na ma atĩ thamiri ciitũ nĩ theru nĩ amu hĩndĩ ciothe twendaga gwĩka o ũrĩa kwagĩrĩire. Ndamũthaitha mũũhoere na kĩyo nĩguo Ngai aahe mweke wa gũcooka kũrĩ inyuĩ narua. Mahooya ma kũrĩĩkia Ngai mwene thaayũ ũrĩa wariũkirie Mwathani witũ Jesũ, akĩmũruta kũrĩ arĩa akuũ, o we Mũrĩithi Ũrĩa Mũnene wa ng'ondu ũrĩa na ũndũ wa gĩkuũ kĩrĩa aatũkuĩrĩire, watũmire kũgĩe na kĩrĩĩkanĩro gĩa tene na tene, aromũhe maũndũ moothe meega nĩguo mwĩkage kwenda gwake, o na aromwĩka maũndũ marĩa oonaga marĩ ma kũmũkenia na ũndũ wa Jesũ Kristũ, ũrĩa wagĩrĩirwo nĩkũgoocagwo tene na tene! Ameni. Ciugo cia mũthia Aariũ na aarĩ a Ithe witũ ndamũthaitha mũthikĩrĩrie ciugo ici cia kũmũtaara, amu ndamwandĩkĩra marũa makũhĩ. Nĩngwenda mũmenye atĩ mũrũ wa Ithe witũ Timotheo rĩu nĩoimĩĩte njeera, na ooka narua nĩtũrĩũka naake kũrĩ inyuĩ rĩrĩa ndĩrĩũka kũmuona. Geithiai atongoria aanyu oothe, o na andũ oothe a Ngai. Aariũ na aarĩ a Ithe witũ kuuma Italia nĩmamũgeithia. Wega wa Ngai ũrogĩa na inyuĩ inyuothe. Ameni.