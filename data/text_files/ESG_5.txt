 Esiteri gũthiĩ kwĩ mũthamaki - Mũthenya wa gatatũ arĩĩkia kũhooya akĩruta nguo icio aacakayaga ehumbĩĩte, akĩhumba rĩngĩ nguo ciake iria i riiri. Thuutha ũcio, eegemeetie na ũnene wake wothe nĩoririe ũteithio kuuma kũrĩ Ngai na Mũhonokia ũrĩa wonaga maũndũ moothe. Nĩathiire na airĩĩtu eerĩ arĩa maamũthagathagaga, ũmwe amũnyiitĩrĩire, naake ũrĩa ũngĩ akamuuma thuutha anyiitĩĩte gĩcunjuura kĩa nguo yake.  Ũthiũ wake nĩwakengaga nĩgũthakara, na oonekaga akeneete o ta ũguo ũthaka wake wonekaga, no ngoro yake yaiyũrĩĩtwo nĩ guoya.  Na arĩĩkia kũgerera mĩromo yothe agĩthiĩ akĩrũũgama mbere ya mũthamaki. Hĩndĩ ĩyo mũthamaki aikarĩire gĩtĩ gĩake kĩa ũnene ehumbĩĩte nguo ciake ciothe cia ũnene, na ciothe ciekĩrĩĩtwo thahabu na tũhiga twa goro na oonekaga arĩ wa gwĩtigĩrwo mũno.  Rĩrĩa aatiirire ũthiũ ũrĩa waiyũrĩĩtwo nĩ ũkengu akĩrora Esiteri e na marũrũ maingĩ mũno. Naake Esiteri akĩambĩrĩria kwaga hinya, na ũthiũ wake ũkĩira mũno, na akĩenda kũringĩka agĩkomeria mũtwe wake mũirĩĩtu ũrĩa wamũthagathagaga warĩ mbere yake.  No Ngai akĩgarũra meciiria ma mũthamaki akĩmũhooreria, na agĩũkĩra narua kuuma gĩtĩinĩ gĩake kĩa ũnene akĩoya Esiteri akĩmũnyiita nginya rĩrĩa eiguire. Na akĩmũhooreria na ciugo cia kũmũũmĩrĩria, akĩmwĩra atĩrĩ, - “Esiteri, nĩ kĩĩ? Niĩ ndĩ mũthuuri waku tiga gwĩtigĩra. Mawatho maitũ makoniĩ andũ arĩa angĩ, ndũgũkua. Ũka haaha harĩ niĩ.” - Mũthamaki agĩkĩoya mũthĩĩgi wake wa thahabu akĩmũhuutia ngingo naguo, agĩcooka akĩmũhĩmbĩria akĩmwĩra atĩrĩ, “Njĩĩra ũrĩa ũrenda.” - Naake Esiteri akĩmwĩra atĩrĩ, “Mwathi wakwa, ndakũrora ndoona ũhaana ta mũraika wa Ngai na ngoro yakwa yathũngũthio nĩ guoya wa riiri wa ũnene waku. Wee Mwathi wakwa wĩ mwega mũno, na ngoro yaku ĩkoragwo ĩiyũrĩĩtwo nĩ tha.” - Na hĩndĩ ĩyo Esiteri aaragia akĩringĩka o rĩngĩ. Naake mũthamaki akĩigua aaringwo nĩ tha, na ndungata ciothe ikĩgeria kũmũtangĩra. Esiteri gwĩtĩra mũthamaki na Hamani iruga  Mũthamaki akĩmũũria atĩrĩ, “Esiteri nĩ kĩĩ? Njĩĩra kĩrĩa ũrenda na nĩngũkũnengera o na angĩkorwo nĩ nuthu ya bũrũri wakwa ũrĩa njathaga.”  Naake Esiteri agĩcookia atĩrĩ, “Ũũmũũthĩ nĩ mũthenya wa bata harĩ niĩ. Angĩkorwo wee Mwathi wakwa nĩũkuona kwagĩrĩire, ngũkũũria atĩ wee mũũke na Hamani irugainĩ rĩrĩa ndĩramũhaarĩrĩria ũũmũũthĩ hwaĩinĩ.”  Mũthamaki agĩtũmanĩra Hamani akiuga ooke na ihenya nĩguo mahingie wendi wa Esiteri. Kwoguo mũthamaki na Hamani magĩthiĩ irugainĩ rĩa Esiteri.  Na rĩrĩa maanyuaga ndibei mũthamaki akĩĩra Esiteri rĩngĩ atĩrĩ, “Njĩĩra kĩrĩa ũkwenda wee kwini Esiteri, kĩrĩa ũgwĩtia nĩũkũnengerwo.”  Naake Esiteri akĩmũcookeria atĩrĩ,  “Kĩrĩa ingĩkũũria ũnjĩke, angĩkorwo nĩnjĩtĩkĩrĩkĩĩte nĩwe-rĩ, no nyende wee mwĩ na Hamani mũgooka o rĩngĩ irugainĩ rĩrĩa ngamũthondekera rũũciũ.” Hamani gũthondeka ũrĩa ekũũraga Moridekai  Na rĩĩrĩ, Hamani akiuma irugainĩ e na gĩkeno na acanjamũkĩĩte ngoro nginya rĩrĩa aakinyire nja ya kwa mũthamaki akĩona Moridekai ũcio warĩ Mũyahudi. Na ũndũ ũcio nĩwamũraakaririe  no akĩinũka. Akinya mũciĩ nĩetire araata aake na akĩĩra Zereshu mũtumia wake ooke.  Nĩameganĩire ũrĩa e mũtongu, na gĩtĩ kĩrĩa mũthamaki aamũheire rĩrĩa aamũnenehirie akĩmũtua atĩ nĩ we mũniini wa mũthamaki.  Hamani agĩthiĩ na mbere akiuga atĩrĩ, “Ũndũ ũngĩ nĩ atĩ kwini Esiteri egũtũthondekeire iruga niĩ na mũthamaki ithuerĩ tu; na o na rũũciũ no atwĩtĩra rĩngĩ.  No macio moothe ti kĩndũ kũrĩ niĩ, rĩrĩa rĩothe ngũkorwo ngĩona Moridekai ũrĩa Mũyahudi nja ya kwa mũthamaki.”  Naake Zereshu mũtumia wake na araata aake makĩmũũria atĩrĩ, “Kaĩ ũtangĩakithia mĩtĩ ya gũcuuria mũndũ, ĩ na ũraihu wa mita mĩrongo ĩĩrĩ na igĩrĩ, naguo rũũciũ ũkooria mũthamaki acuurithie Moridekai ho, na hĩndĩ ĩyo rũũciũ ũgagĩthiĩ irugainĩ mwĩ na mũthamaki mũgeekenie?” Hamani nĩaiguire rĩciiria rĩu rĩ rĩega, na agĩgĩakithia mĩtĩ ya gũcuuria mũndũ.