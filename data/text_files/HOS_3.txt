 Hosea na mũtumia ũtarĩ mwĩhokeku Na rĩĩrĩ, MWATHANI akĩnjarĩria akĩnjĩĩra atĩrĩ, “Thiĩ ũgatume ndũgũ rĩngĩ na mũtumia gĩtharia ũtumĩĩte ndũgũ na mũndũ mũrũme ũngĩ. Mũtumia ũcio no mũhaka ũmwende o ta ũrĩa na niĩ ndũire nyendeete andũ a Isiraeli, o na akorwo nĩmagarũrũkĩire ngai ingĩ, o na makarutagĩra mĩhianano magongoona ma ikũmba cia thabibũ nyũmũ.” Nĩ ũndũ ũcio ngĩrĩha icunjĩ ikũmi na ithaano cia betha na kiro igana na mĩrongo ĩtaano cia mbaarĩ nĩguo ndĩmũgũre. Ngĩkĩmwĩra atĩrĩ, “Wee-rĩ, no mũhaka ũikare ũnjetereire ihinda iraaya ũtekũhũũra ũmaraaya na ũtegũkoma na mũndũ mũrũme; o na niĩ ndirĩkomaga nawe.” Ũguo noguo andũ a Isiraeli magaikara matukũ maingĩ matarĩ na mũthamaki kana mũtongoria, o na matarĩ na magongoona, itugĩ cia mahiga na mĩhianano ya kũhooyaga kana ya kũragũra nayo. No rĩĩrĩ, ihinda nĩrĩgooka rĩrĩa andũ a Isiraeli makaagarũrũkĩra MWATHANI Ngai wao rĩngĩ, o na magarũrũkĩre ũmwe wa rũciaro rwa Daudi arĩ mũthamaki wao. Hĩndĩ ĩyo nĩmagaatĩĩa MWATHANI, naake amatugage na iheeo ciake iria njega.