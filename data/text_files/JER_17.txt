 Meehia ma andũ a Juda na kũherithio kwao MWATHANI ekuuga atĩrĩ, “Andũ a Juda, meehia maanyu maandĩkĩĩtwo na karamu ga cuuma, makururĩĩtwo ngoroinĩ cianyu na mũthia mũũgĩ wa ihiga rĩa arumaathi, o na magakururwo koonainĩ cia igongoona cianyu. Andũ aanyu marathaathaĩria mĩhiananoinĩ o na igongoonainĩ iria ĩthondekeirwo ngai ĩrĩa ĩĩtagwo Ashera, iria ciigĩĩtwo rungu rwa mũtĩ o wothe mũruru wega, ithũngũri igũrũ, o na irĩmainĩ iria irĩ werũinĩ. Nĩngũtũma thũ cianyu itahe ũtonga wanyu na mĩthiithũ yanyu yothe tondũ wa meehia moothe marĩa mwĩhĩĩtie bũrũriinĩ wothe wanyu. Nĩmũgũtuunywo bũrũri ũrĩa ndamũheire, na nĩngũtũma mũtungatagĩre thũ cianyu mũrĩ bũrũri mũtooĩ tondũ maraakara maakwa nĩ ta mwaki, na megũtũũra maakanaga nginya tene na tene.” Mĩario mwanya mwanya MWATHANI ekuuga atĩrĩ, “Mũndũ ũrĩa ũndirikaga akeehoka mũndũ, akaiga mwĩhoko wake harĩ mũndũ ũrĩa ũrĩ o rũkũngũ, arogwatwo nĩ kĩrumi. Mũndũ ta ũcio ahaana kĩhinga kĩrĩ werũinĩ, kĩhinga kĩrakũra kũndũ kũũmũ, rũng'ũrĩinĩ rwa cumbĩ rũtangĩkũra kũndũ o na kĩ. Ndarĩ wega o na ũrĩkũ oonaga.  “Kũraathimwo-rĩ, nĩ mũndũ ũrĩa ũigaga mwĩhoko wake harĩ niĩ MWATHANI.  Mũndũ ta ũcio ahaana ta mũtĩ ũhandĩĩtwo ndeereinĩ cia rũũĩ, ũrĩa ũtambagia mĩri yaguo hakuhĩ na maaĩ. Rĩrĩa kwagĩa na ũrugarĩ mũtĩ ũcio ndũmakaga, mathangũ maaguo maikaraga marurĩĩte. Ndũtangĩkaga hĩndĩ ĩrĩa gũtarĩ mbura, ũthiaga o na mbere gũciara.  “Nũũ ũngĩhota kũmenya ngoro ya mũndũ? Gũtirĩ kĩndũ kĩheenanagia ta yo; nĩ njũru o biũ!  Niĩ, MWATHANI nĩ niĩ nduĩragia meciiria ma andũ, na ngageria ngoro ciao nĩguo njĩke o mũndũ kũringana na mĩthiĩre yake, na kũringana na ciĩko ciake.”  Mũndũ ũrĩa wĩcaragĩria ũtonga na njĩra ĩtarĩ ya kĩhooto, ahaana ngware iria ikomagĩrĩria matumbĩ itarekeetie. Rĩrĩa aikarĩĩte egangarĩĩte-rĩ, nĩguo ũtonga ũcio wake ũmũũraga, marigĩrĩrioinĩ agakĩonekana arĩ o kĩrimũ.  Hekaarũ iitũ ĩhaana gĩtĩ kĩa ũthamaki kĩrĩ riiri, kĩaigirwo kĩrĩmainĩ kĩraaya na igũrũ kuuma o kĩambĩrĩria.  MWATHANI, wee nĩ we mwĩhoko wa Isiraeli; arĩa oothe magũtiganagĩria nĩmagaaconorithio. Magaathira ta ũrĩa marĩĩtwa maandĩkĩĩtwo rũkũngũinĩ mathiraga, tondũ nĩmagũtiganĩirie MWATHANI, o wee gĩthima kĩa maaĩ me muoyo. Jeremia kũhooya MWATHANI ũteithio MWATHANI, honia, na nĩngũhona; honokia, na nĩngũhonoka, tondũ wee nĩ we ngoocaga! Andũ maranjũũria atĩrĩ, “Me ha maũndũ mooru marĩa MWATHANI aroigaga nĩegũtwĩka? Nĩakĩmeeke rĩu!” No rĩĩrĩ, MWATHANI, niĩ ndirĩ ndakũringĩrĩria ũmareehithĩrie ũũru, o na kana ngĩrirĩria mũthenya wa mũthiro ũkinye. Wee, MWATHANI, nĩũũĩ ũguo; nĩũũĩ ũrĩa wothe njugĩĩte na kanua gaakwa. Ndũkaae kũnjĩkĩra guoya; wee-rĩ, nĩ we handũ haakwa ha gwĩtharĩra hĩndĩ ya ũũru. Conorithia arĩa maranyariira, no niĩ ndũkanjonorithie; maguoyohie, no niĩ ndũkaanguoyohie; mareehithĩrie mũthiro, ũmaniine o kũmaniina. Kũmenyerera mũthenya wa Thabatũ MWATHANI akĩnjĩĩra atĩrĩ, “Jeremia, thiĩ ũrũũgame kĩhingoinĩ kĩrĩa gĩĩtagwo Kĩhingo kĩa Andũ, kĩrĩa athamaki a Juda mageragĩra magĩtoonya na makiuma itũũrainĩ, o na ningĩ ũthiĩ ũrũũgame ihingoinĩ ciothe cia Jerusalemu, uuge ũũ: Iguai ndũmĩrĩri ya MWATHANI, inyuĩ athamaki a Juda, na andũ oothe a Juda, na atũũri oothe a Jerusalemu, o inyuĩ mũtoonyagĩra ihingoinĩ ici!”  Mwathani aroiga atĩrĩ, “Mwĩmenyagĩrĩreei, mũtikaanakuue mĩrigo o yothe mũthenya wa Thabatũ, mũmĩtoonyerie ihingoinĩ ici cia Jerusalemu,  o na kana mũkuuage mĩrigo o yothe kuuma nyũmbainĩ cianyu mũthenya wa Thabatũ. Mũtikaarutage wĩra o na ũrĩkũ mũthenya wa Thabatũ; menyagĩrĩraai mũthenya wa Thabatũ na mũwamũrage, o ta ũrĩa ndaathire maithe maanyu. No rĩĩrĩ, maithe maanyu matiigana gũũthikĩrĩria o na kana kwĩrũmbũiya; o-rĩ, no kũrema maanemeire, matianjathĩkĩire o na kana makĩigua mataaro maakwa. “Mũngĩnjathĩkĩra na mwage gũtoonyagĩria mĩrigo o yothe ihingoinĩ cia itũũra rĩĩrĩ mũthenya wa Thabatũ, na mũmenyagĩrĩre mũthenya wa Thabatũ, na mwagage kũruta wĩra o wothe mũthenyainĩ ũcio, athamaki aanyu na atongoria aanyu nĩmarĩtoonyagĩra ihingoinĩ cia itũũra rĩĩrĩ rĩa Jerusalemu na mathamakage o ta ũrĩa mũthamaki Daudi aathamakaga. O eene, hamwe na andũ a Juda na a Jerusalemu, marĩtoonyaga makuuĩĩtwo nĩ ngaari cia mbarathi, na mahaicĩĩte mbarathi, narĩo itũũra rĩĩrĩ rĩa Jerusalemu rĩikarage rĩrĩ na andũ hĩndĩ ciothe. Andũ nĩmarĩũkaga moimĩĩte matũũrainĩ ma Juda, o na kũndũ guothe kũrĩa gũthiũrũrũkĩirie Jerusalemu, o na bũrũriinĩ wa Benjamini, o na magũrũinĩ ma irĩma cia Juda mwena wa na ithũĩro, o na irĩmainĩ, o na mwena wa na kĩanda wa Juda. Marĩũkaga Hekaarũinĩ yakwa kũreehe magongoona ma njino na ma irio cia mũgũnda, ũbaani, na magongoona ma gũcookia ngaatho. No rĩĩrĩ, mũngĩrega kũnjathĩkĩra mwage kũmenyerera mũthenya wa Thabatũ na mũkuuage mĩrigo o yothe mũkamĩtoonyagĩria ihingoinĩ cia Jerusalemu mũthenya wa Thabatũ-rĩ, na niĩ nĩngaacina ihingo cia itũũra rĩa Jerusalemu. Ngaacina nyũmba cia ũthamaki cia Jerusalemu na mwaki ũtangĩhoreka o na atĩa.”