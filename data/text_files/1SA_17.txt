 Goliathũ gũthooria Aisiraeli Na rĩĩrĩ, Afilisiti makĩũngania mbũtũ ciao cia ita Soko, itũũra rĩa bũrũri wa Juda, nĩguo makarũe. Nao magĩaka kambĩ yao handũ heetagwo Efesi Damimu, gatagatĩ ga Soko na Azeka. Naake Saũlũ na Aisiraeli makĩũngana, magĩaka kambĩ yao gĩtuambainĩ kĩa Ela, makĩĩhaarĩria kũrũa na Afilisiti. Nao Afilisiti makĩrũũgama kĩrĩmainĩ kĩmwe, na Aisiraeli makĩrũũgama kĩrĩmainĩ kĩrĩa kĩngĩ makĩng'ethanĩra. Haarĩ na gĩtuamba gatagatĩ kaao. Njamba ĩmwe yetagwo Goliathũ yoimĩĩte itũũra rĩa Gathu, ĩkiumĩra kambĩinĩ ya Afilisiti nĩguo ithoorie Aisiraeli. Kĩrũũgamo kĩayo kĩarĩ ta mita ithatũ. Yehumbĩĩte nguo ya gĩthũri ya gĩcango yarĩ na ũritũ wa kiro mĩrongo ĩtaano na mũgwanja, na ĩgeekĩra ngobia ya gĩcango mũtwe. Namo magũrũ maayo maagitĩirwo na mbatithi cia gĩcango, na yahoceetie itimũ rĩa mwenjerere rĩa gĩcango ciandeinĩ ciayo. Itimũ rĩayo rĩarĩ inene ũguo atĩ, mũtwe warĩo wiki warĩ na ũritũ ta wa kiro mũgwanja. Yathiaga ĩtongoreetio nĩ mũndũ ũrĩa wamĩkuagĩra ngo. Naake Goliathũ akĩrũũgama, akĩũria thigari cia Isiraeli na mũgambo mũnene atĩrĩ, “Mũreeka atĩa hau? No mũrenda kũrũa inyuĩ? Githĩ niĩ ndikĩrĩ Mũfilisiti, na inyuĩ ndungata cia Saũlũ? Thuuraai ũmwe wanyu, aikũrũke ahũũrane na niĩ. Angĩndooria anjũrage, tũgũtuĩka ngombo cianyu, na niĩ ingĩmũtooria ndĩmũũrage, mũgũtuĩka ngombo ciitũ mũtũtungatagĩre.” Mũfilisiti ũcio agĩkiuga atĩrĩ, “ Nĩndanyarara mbũtũ cia ita cia Isiraeli. Thuurĩraai mũndũ ũmwe ooke ahũũrane na niĩ!” Rĩrĩa Saũlũ na thigari ciake ciothe maiguire ũhoro ũcio, makĩmaka na magĩĩtigĩra mũno. Daudi gũũka kambĩinĩ ya Saũlũ Daudi aarĩ mũrũ wa Jesii, Mũefiratha wa kuuma Bethilehemu bũrũriinĩ wa Juda. Jesii aarĩ na aariũ anaana. Matukũinĩ marĩa Saũlũ aarĩ mũthamaki Jesii aarĩ mũkũrũ mũno. Aariũ aake atatũ arĩa akũrũ nĩmaathiĩte na Saũlũ mbaarainĩ. Ũrĩa mũkũrũ eetagwo Eliabu, wa keerĩ Abinadabu, na wa gatatũ Shama. Daudi nĩ we warĩ wa kĩhinga nda. Rĩrĩa aariũ a nyina arĩa akũrũ atatũ maakoragwo na Saũlũ, Daudi oimaga kambĩinĩ ya Saũlũ, agathiĩ Bethilehemu agĩcookaga, nĩguo akarĩithie ng'ondu cia ithe. Goliathũ aaniinire matukũ mĩrongo ĩna o athooragia Aisiraeli, rũũciinĩ na hwaĩinĩ. Mũthenya ũmwe Jesii akĩĩra Daudi atĩrĩ, “Oya kiro ici ikũmi cia ngano ĩno hĩĩhie na mĩgate ĩno ikũmi, ũtwarĩre aariũ a maitũguo kambĩinĩ na ihenya. Nacio ibandĩ ici ikũmi cia thiagĩ ũtwarĩre mũnene wa mbũtũ yao ya thigari ngiri. Tuĩria ũrĩa aariũ a maitũguo matariĩ, na ũreehe kĩndũ gĩa kuonania atĩ nĩwamoona, na atĩ nĩ ahoro. Mũthamaki Saũlũ na aariũ a maitũguo, na Aisiraeli arĩa angĩ oothe marĩ gĩtuambainĩ kĩa Ela makĩhũũrana na Afilisiti.” Daudi akĩrooka gũũkĩra rũũciinĩ tene, agĩtigĩra ng'ondu mũndũ wa gũcirora, akĩoya irio, agĩthiĩ o ta ũrĩa Jesii aamwathĩĩte. Aakinyire kambĩinĩ o rĩrĩa mbũtũ ya Aisiraeli yoimagaraga ĩkiugagĩrĩria, ĩkehaarĩrie kũhũũrana. Nacio thigari cia Afilisiti na cia Aisiraeli ikĩng'ethanĩra nĩguo irũe. Daudi agĩgĩtigĩra indo iria aakuuĩĩte mũndũ ũrĩa wehokeirwo amenyagĩrĩre indo, agĩteng'era na kũrĩa kwarũagĩrwo, agĩthiĩ harĩ aariũ a nyina, akĩmooria ũrĩa maũndũ maahaanaga. Na rĩĩrĩ, rĩrĩa aaragia nao, njamba ĩyo ti Goliathũ ĩkiumĩra mĩhariinĩ ya Afilisiti, ĩgĩthooria Aisiraeli o ta ũrĩa yamenyereete gwĩka. Naake Daudi akĩmĩigua. Rĩrĩa Aisiraeli moonire mũndũ ũcio, makĩmũũrĩra nĩkũmwĩtigĩra. Nao andũ a Isiraeli makĩĩrana atĩrĩ, “Hĩ! Ĩ nĩmũrona mũndũ ũũrĩa weyumĩria? Ti itherũ eyumĩria nĩguo anyararithie Isiraeli. Mũthamaki Saũlũ nĩeranĩire atĩ mũndũ ũrĩa ũrĩmũũraga nĩekũmũhe kĩheeo kĩnene. Ningĩ nĩekũmũhe mwarĩ amũhikie, na nyũmba ya ithe ndĩrĩĩtagio igooti bũrũriinĩ wothe wa Isiraeli.” Daudi agĩkĩũria andũ arĩa maarĩ hakuhĩ naake atĩrĩ, “Mũndũ ũrĩa ũrĩũraga Mũfilisiti ũyũ eehererie Isiraeli gĩconoko gĩĩkĩ-rĩ, arĩheeo kĩĩ? Nĩ ũndũ-rĩ, Mũfilisiti ũyũ ũtarĩ mũruu ũranyarara thigari cia Ngai ũrĩa ũrĩ muoyo nũũ?” Nao andũ acio magĩkĩmwĩra ũrĩa mũndũ ũrĩa ũkooraga Goliathũ ageekwo. Eliabu, mũrũ wa nyina ũrĩa mũkũrũ, akĩigua Daudi akĩarĩria andũ acio. Agĩkĩraakario nĩ we akiuga atĩrĩ, “Ũreeka atĩa gũũkũ? Nũũ ũtigĩire ng'ondu icio itarĩ nyingĩ werũinĩ? Nĩnjũũĩ mwĩtĩĩo waku, na ũũru ũrĩa wĩ ngoroinĩ yaku; ũũkĩĩte kwĩrorera mbaara tu.” Daudi akĩũria atĩrĩ, “Rĩu-rĩ, nĩ atĩa ndeeka? Githĩ to kĩũria ndooria?” Akĩhũgũkĩra mũndũ ũngĩ, akĩmũũria kĩũria o ta kĩu. Rĩrĩa rĩothe ooragia acookagĩrio o ta mbere. Rĩrĩa andũ maiguire ũrĩa Daudi oigaga, makĩĩra Saũlũ, naake akĩmũtũmanĩra. Daudi agĩkĩĩra Saũlũ atĩrĩ, “Mwathi wakwa, mũndũ o na ũrĩkũ ndageetigĩre Mũfilisiti ũũrĩa! Nĩngũthiĩ kũhũũrana naake.” Naake Saũlũ akĩmũcookeria atĩrĩ, “Aaca, ũngĩhota atĩa kũhũũrana naake? Ũrĩ o mwana, na mũndũ ũũrĩa akoreetwo e wa mbaara ũtũũroinĩ wake wothe.” No Daudi akĩĩra Saũlũ atĩrĩ, “Mwathi wakwa, nĩndĩithagia ng'ondu cia baaba. Rĩrĩa rĩothe mũrũũthi kana nduba yanyiita kagondu kuuma rũũruinĩ, ndĩmĩrũmagĩrĩra, ngamĩtharĩkagĩra, ngahonokia kagondu kau. Nyamũ ĩyo ĩngĩnjũkĩrĩra, ndĩmĩnyiitaga mũmero, ngamĩhũũra nginya ĩgakua. Nĩnjũragĩĩte mĩrũũthi o na nduba. Ũguo noguo ngwĩka Mũfilisiti ũyũ ũtarĩ mũruu, ũrĩa ũranyarara thigari cia Ngai ũrĩa ũrĩ muoyo. MWATHANI ũrĩa ũhonokagia kuuma kũrĩ mĩrũũthi na kuuma kũrĩ nduba, nĩekũũhonokia kuuma kũrĩ Mũfilisiti ũyũ.” Saũlũ agĩgĩcookia atĩrĩ, “Nĩ wega, thiĩ. MWATHANI arokorwo hamwe nawe.” Saũlũ agĩcooka akĩhe Daudi nguo ciake mwene cia mbaara. Akĩmwĩkĩra ngobia ya gĩcango mũtwe, na akĩmũhumba nguo ya gĩthũri ya gĩcango. Daudi akĩyoha rũhiũ rwa njora rwa Saũlũ igũrũ wa nguo icio, akĩgeria gũthiĩ, no ndahotire tondũ ndamenyereete gwĩkagĩra nguo ta icio. Agĩkĩĩra Saũlũ atĩrĩ, “Ndingĩhota gũthiĩ nacio, tondũ ndimenyereete gũciĩhumba.” Kwoguo agĩciruta ciothe. Agĩcooka akĩoya rũthanju rwake rwa kũrĩithia, agĩthuura tũhiga tũtaano tũnyoroku kuuma karũũĩinĩ, agĩtwĩkĩra mũhukoinĩ wake. Akĩnyiita kĩgũtha na guoko, agĩgĩkuhĩrĩria Mũfilisiti ũcio. Daudi kũhoota Goliathũ Naake Goliathũ, atongoreetio nĩ mũndũ ũrĩa wamũkuuagĩra ngo, agĩthiathia, agĩkuhĩrĩria Daudi. Na rĩĩrĩ, rĩrĩa Mũfilisiti ũcio aabaarire Daudi, akĩmũnyarara nĩ ũndũ aarĩ o kamwana keega na gathaka. Agĩkĩĩra Daudi atĩrĩ, “Kaĩ ndĩ ngui nĩguo ũũke kũrĩ niĩ na rũthanju?” Agĩkĩruma Daudi akĩgwetaga ngai cia Afilisiti. Akĩĩra Daudi atĩrĩ, “Ũka, na nĩngũnengera nyoni cia rĩerainĩ na nyamũ cia gĩthaka kĩimba gĩaku.” Daudi agĩcookia atĩrĩ, “Ũrooka kũrĩ niĩ na rũhiũ rwa njora, itimũ, na itimũ rĩa mwenjerere. Niĩ ndĩrooka kũrĩ we na rĩĩtwa rĩa MWATHANI Mwene Hinya Wothe, Ngai wa thigari cia Isiraeli, ũrĩa wee ũnyararĩĩte. Ũũmũũthĩ ũyũ MWATHANI nĩegũkũneana mookoinĩ maakwa, ngũhoote, ngũrenge mũtwe, na he nyoni cia rĩerainĩ na nyamũ cia gĩthaka ciimba cia thigari cia Afilisiti. Thĩ yothe nĩkũmenya atĩ kwĩ Ngai thĩinĩ wa Isiraeli. Ningĩ mũndũ o wothe wĩ haaha nĩekũmenya atĩ MWATHANI ndahonokanagia na rũhiũ rwa njora na itimũ. Nĩ ũndũ mbaara ĩno nĩ ya MWATHANI, na nĩekũmũneana mookoinĩ maitũ.” Hĩndĩ ĩrĩa Goliathũ aambĩrĩirie gũthiĩ na kwĩ Daudi rĩngĩ, Daudi agĩteng'era aroreete na kũrĩa mbũtũ ya ita ya Afilisiti yarĩ akahũũrane na Mũfilisiti ũcio. Agĩikia guoko mũhuko, akĩruta kahiga, agĩgeekĩra kĩgũthainĩ, akĩhiũria kĩgũtha, akĩgũtha Mũfilisiti ũcio o thiithi. Nako kahiga kau gagĩtoonyerera thiithi wake, naake akĩgũa thĩ na nda.  Nĩ ũndũ ũcio Daudi agĩkĩhoota na akĩũraga Goliathũ na kĩgũtha na kahiga atarĩ na rũhiũ rwa njora.  Daudi agĩgĩteng'era, akĩrũũgama hakuhĩ na Mũfilisiti ũcio, agĩcomora rũhiũ rwa Goliathũ kuuma njorainĩ, akĩrenga mũtwe wake akĩmũũraga. Rĩrĩa Afilisiti moonire njamba yao nĩyakua, makĩũra. Nao andũ a Isiraeli na Juda makiugĩrĩria, makĩrũmĩrĩra Afilisiti na ihenya, makĩmakinyia Gathu na ihingoinĩ cia Ekironi. Afilisiti arĩa maatiihangĩĩtio maaraganĩĩte njĩrainĩ kuuma Shaaraimu, o nginya Gathu na Ekironi. Rĩrĩa Aisiraeli maahũndũkire moimĩĩte gũteng'eria Afilisiti, magĩtaha indo iria ciothe ciarĩ kambĩinĩ yao. Naake Daudi akĩoya mũtwe wa Goliathũ akĩũtwara Jerusalemu, no indo cia Goliathũ cia mbaara agĩciiga hemainĩ yake. Daudi kũmenyithanio na Saũlũ Rĩrĩa Saũlũ oonire Daudi agĩthiĩ kũhũũrana na Goliathũ, akĩũria Abineri, mũnene wa thigari ciake, atĩrĩ, “Abineri, kamwana gaaka nĩ mũrũ wa ũ?” Naake Abineri akĩmũcookeria atĩrĩ, “Mwathi wakwa, ndiũĩ nĩ mũrũ wa ũ.” Saũlũ agĩkĩmwĩra atĩrĩ, “Thiĩ ũtuĩrie ũmenye nĩ mũrũ wa ũ?” Rĩrĩa Daudi aacookire kambĩinĩ arĩĩkia kũũraga Goliathũ, Abineri akĩmũtwara gwĩ Saũlũ, o akuuĩĩte mũtwe wa Goliathũ. Naake Saũlũ akĩmũũria atĩrĩ, “Mwanake ũyũ, ũrĩ mũrũ wa ũ?” Daudi agĩcookia atĩrĩ, “Ndĩ mũrũ wa ndungata yaku Jesii ũrĩa ũikaraga Bethilehemu.”