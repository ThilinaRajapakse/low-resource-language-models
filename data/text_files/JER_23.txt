 Kĩĩrĩgĩrĩro kĩa matukũ ma thuutha Hĩ! Kaĩ arĩithi arĩa maanangaga na makahurunja ng'ondu cia MWATHANI marĩ thĩĩnainĩ-ĩ! Ũũ nĩguo MWATHANI, Ngai wa Isiraeli, ekuuga ũhoroinĩ wa arĩithi arĩa mamenyagĩrĩra andũ aake: “Inyuĩ-rĩ, mũtirũmbũyanagia na andũ aakwa; mũmahurunjĩĩte na mũkamahahũra. Rĩu nĩngũmũherithia nĩ ũndũ wa ciĩko cianyu njũru iria mwĩkĩĩte. Niĩ mwene nĩngaacookanĩrĩria ng'ondu iria itigarĩĩte cia rũũru rwakwa kuuma mabũrũriinĩ marĩa ndĩcihurunjĩire, ndĩcicookie rũũruinĩ rwacio kĩũmbe. Ng'ondu icio ciakwa-rĩ, igaaciarana ciongerereke mũno. Nĩngaacithuurĩra arĩithi a gũcirĩithagia; itigaacooka gwĩtigĩra rĩngĩ o na kana imake, na hatirĩ o na ĩmwe yacio ĩkoora. Niĩ MWATHANI, nĩ niĩ ndoiga ũguo.”  MWATHANI ekuuga atĩrĩ, “Matukũ nĩmagooka rĩrĩa ngaathuura mũndũ mũthingu kuuma rũciaroinĩ rwa Daudi atuĩke mũthamaki. Mũthamaki ũcio-rĩ, agaathamaka na ũũgĩ, na eekage maũndũ ma kĩhooto na ma ũthingu bũrũriinĩ wothe. Rĩrĩa agaakorwo e mũthamaki, andũ a Juda magaikaraga magitĩirwo wega, nao andũ a Isiraeli maikarage na thaayũ. Mũthamaki ũcio ageetagwo ‘MWATHANI Ũhonokio Witũ?’ ” MWATHANI ekuuga atĩrĩ, “Ihinda nĩrĩrooka rĩrĩa andũ matagacooka kwĩhĩta na niĩ makiugaga atĩrĩ, ‘O ta ũrĩa MWATHANI atũũraga muoyo, ũrĩa warutire andũ a Isiraeli bũrũriinĩ wa Misiri.’ Handũ ha ũguo, makeehĩtaga na niĩ makiugaga atĩrĩ, ‘O ta ũrĩa MWATHANI atũũraga muoyo, o we warutire andũ a Isiraeli kuuma bũrũriinĩ wa mwena wa na rũgongo, o na akĩmaruta mabũrũriinĩ marĩa mangĩ moothe aamahurunjĩire.’ Hĩndĩ ĩyo-rĩ, magaatũũra bũrũri wao kĩũmbe.” Jeremia kũheana ndũmĩrĩri ĩkoniĩ anabii Atĩrĩĩrĩ, ngoro yakwa nĩthuthĩku, na mahĩndĩ maakwa moothe makeenyenya. Nduĩkĩĩte o ta mũrĩĩũ, nduĩkĩĩte o ta mũndũ ũnyuĩte ndibei nyingĩ, nĩ ũndũ wa MWATHANI, na nĩ ũndũ wa ciugo ciake theru. Bũrũri ũiyũire andũ matehokeete MWATHANI; matũũraga na mĩtũũrĩre ya waganu na makahũthagĩra hinya wao na njĩra njũru. Bũrũri no gũcakaya ũracakaya tondũ nĩũnyiitĩĩtwo nĩ kĩrumi kĩa MWATHANI, na morĩithio nĩmoomĩĩte.  MWATHANI ekuuga atĩrĩ, “Anabii na athĩnjĩri Ngai matindĩĩĩte, waganu wao nĩndĩwĩyoneire Hekaarũinĩ yakwa. Tondũ ũcio njĩra iria mageragĩra igũtendera na igie nduma; ngũtũma matenderũke magũe thĩ o mu! Nĩ gũkorwo nĩngũmareehithĩria mũthĩro; hĩndĩ ya kũmaherithia nĩrooka. Niĩ MWATHANI, nĩ niĩ ndoiga ũguo. Nĩnyoneete anabii a Samaria magĩĩka ũndũ wĩ magigi; marathaga makĩgweta rĩĩtwa rĩa Baali, na nĩmahĩtithĩĩtie andũ aakwa.  No rĩĩrĩ, anabii a Jerusalemu nĩ o eehĩre mũno; maratharia na makaheenania. Maromĩrĩria andũ gwĩka ũũru ũguo atĩ gũtirĩ o na ũmwe ũratigana na ũũru wake. Harĩ niĩ-rĩ, oothe nĩ ooru o ta andũ a Sodomu na Gomora.  “Tondũ ũcio, ũũ nĩguo niĩ, MWATHANI Mwene Hinya Wothe, nguuga ũhoroinĩ wa anabii a Jerusalemu: Ngaamahe mĩmera mĩrũrũ na hinya, na ndĩmanyuithie maaĩ marũrũ o ta nyongo. Nĩ ũndũ-rĩ, ũũru wa anabii acio nĩũhunjĩĩte bũrũri wothe.” MWATHANI Mwene Hinya Wothe areera andũ a Jerusalemu atĩrĩ, “Mũtigaathikĩrĩrie ũrĩa anabii arĩa maramũrathĩra maroiga; kĩĩrĩgĩrĩro kĩrĩa maramũhe no kĩa maheeni matheri. Moorathi marĩa maramũhe-rĩ, nĩ maũndũ marĩa o eene mathugundĩĩte na meciiria maao, no ti maũndũ marĩa niĩ MWATHANI, njarĩĩtie na kanua gaakwa. Mareera andũ arĩa matendeete gũthikĩrĩria ũrĩa ndĩroiga atĩ hatirĩ ũũru mekuona, na makeera arĩa oothe aremi atĩ hatirĩ mũthiro ũkũmakorerera.”  Ngũkiuga atĩrĩ, “Hatirĩ mũnabii o na ũmwe gatagatĩinĩ kaao ũrĩ wamenya ũrĩa meciiria ma MWATHANI matariĩ. Hatirĩ o na ũmwe wao ũrĩ waigua kana akĩmenya ndũmĩrĩri ya MWATHANI kana agĩthikĩrĩria o na kana agĩtega matũ aigue ũrĩa MWATHANI aroiga. Taroreei kĩhuuhũkanio kĩa MWATHANI! Maraakara ma MWATHANI nĩgũũka marooka mahaana ta kĩhuuhũkanio kĩnene, marooka kũhũũra andũ arĩa aaganu. Atĩrĩĩrĩ, maraakara macio ma MWATHANI matigũthira o nginya ahingie ũrĩa wothe atuĩte nĩegwĩka. Matukũinĩ ma thuutha nĩmũkaamenya ũndũ ũcio wega.”  MWATHANI ekuuga atĩrĩ, “Anabii acio ti niĩ mwene ndĩmatũmĩĩte, nĩ o eene metũmĩĩte. Ndimeerĩĩte marathe nĩ o eene meĩrĩĩte. Tondũ rĩĩrĩ, korwo nĩmooĩ ũrĩa meciiria maakwa matariĩ, nĩmangĩraahe andũ aakwa ũhoro wakwa, matũme matigane na mĩthiĩre yao mĩũru na matige gwĩka ciĩko cia waganu iria mareeka. “Niĩ-rĩ, ndĩ Ngai ũkoragwo kũndũ guothe no ti o handũ hamwe. Gũtirĩ mũndũ o na ũrĩkũ ũngĩĩhitha handũ niĩ itangĩmuona. Kaĩ mũtooĩ atĩ niĩ njiyũire igũrũ rĩothe o na thĩ yothe? Nĩnjiguĩte ũrĩa anabii acio maroiga, o acio mararatha moorathi ma maheeni makĩgwetaga rĩĩtwa rĩakwa makiugaga atĩ nĩndĩmaheete ndũmĩrĩri na njĩra ya irooto ciao. Nĩ nginya rĩ anabii acio megũtũũra mahĩtithagia andũ aakwa na moorathi ma maheeni marĩa mathugundĩĩte na meciiria maao o eene? Mareciiria atĩ irooto iria maraheana ũhoro wacio nĩigũtũma andũ aakwa mariganĩrwo nĩ niĩ, o ta ũrĩa maithe maao maariganĩirwo nĩ niĩ makĩrũmĩrĩra Baali. Atĩrĩĩrĩ, mũnabii ũrĩa ũrooteete kĩrooto nĩaheane ũhoro wakĩo atekuongerera ũndũ ũngĩ, naake mũnabii ũrĩa ũrĩ na ndũmĩrĩri yakwa nĩaheane ũhoro wayo na wĩhokeku. Rũũa rwa ngano-rĩ, no rũigananio na ngano? Ndũmĩrĩri yakwa ĩhaana mwaki, kana kĩbui kĩrĩa kĩhehenjaga mahiga, Tondũ ũcio, nĩngũhũũrana na anabii arĩa mooyaga ndeto kuuma kũrĩ anabii arĩa angĩ magaciheana ta irĩ ndũmĩrĩri ciakwa. O na ningĩ nĩngũhũũrana na anabii arĩa mahiũragia tũnua makaaria ndeto ciao eene makiugaga ciumĩĩte kũrĩ niĩ. Tathikĩrĩria ũrĩa niĩ MWATHANI, nguuga! Nĩngũhũũrana na anabii arĩa marathaga ũhoro wa irooto ciao ciyũire maheeni. Maheanaga ũhoro wa irooto icio, makahĩtithia andũ aakwa na maheeni na mwĩtĩĩo wao. Ti niĩ ndamarekirie o na kana ngĩmaatha ũguo. Hatirĩ wega o na ũmwe meekĩire andũ aya. Niĩ, MWATHANI nĩ niĩ ndoiga ũguo.” Ndũmĩrĩri ya MWATHANI nĩ nditũ MWATHANI akĩnjĩĩra atĩrĩ, “Jeremia, mũndũ ũmwe wa andũ aakwa, kana mũnabii, kana mũthĩnjĩri Ngai rĩrĩa arĩkũũria atĩrĩ, ‘Ndũmĩrĩri nditũ ya MWATHANI itariĩ atĩa hiihi?’ Ũrĩmũcookeria atĩrĩ, ‘Ndũmĩrĩri nditũ ya MWATHANI nĩ atĩ inyuĩ nĩ inyuĩ mũritũhĩire MWATHANI na nĩekũmũrekania thĩ.’ Atĩrĩ, mũndũ o na ũmwe wa andũ aakwa, kana mũnabii, kana mũthĩnjĩri Ngai ũrĩa ũriugaga ‘Ndũmĩrĩri ya MWATHANI nĩ nditũ,’ ndĩrĩmũherithia we mwene o hamwe na mũciĩ wake. Mũrĩũranagia mũndũ na mũraatawe, kana mũndũ na mũndũ ũrĩa matarainie atĩrĩ, ‘MWATHANI acookeetie atĩa? Nĩ atĩa MWATHANI oigĩĩte?’ Ndikwenda andũ macooke kuuga ‘Ndũmĩrĩri ya MWATHANI nĩ nditũ,’ tondũ mathiĩ na mbere kuuga ũguo, nĩngũtũma ndũmĩrĩri yakwa ĩtuĩke mũrigo harĩ o, o biũ. Gĩtũmi nĩ tondũ andũ nĩmagararĩĩte ciugo cia Ngai wao, Ngai ũrĩa ũrĩ muoyo, o we MWATHANI Mwene Hinya Wothe. Jeremia, ũria anabii atĩrĩ, ‘MWATHANI amũcookeirie atĩa? Nĩ atĩa MWATHANI oigĩĩte?’ Maaga gwathĩkĩra ũrĩa ndĩroiga mathiĩ na mbere kuuga ‘Ndũmĩrĩri ya MWATHANI nĩ nditũ’ meere atĩ ngũmooya ndĩmaikie kũraaya na niĩ, o eene hamwe na itũũra rĩrĩa ndamaheire o na ngĩhe maithe maao. Ngũtũma matũũre manyararĩĩtwo nginya tene na tene, na matũũre na gĩconoko gĩtakaariganĩra rĩ o rĩ.”