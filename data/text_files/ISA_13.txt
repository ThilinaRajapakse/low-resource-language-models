 Ngai nĩakaaherithia Babiloni  Ĩno nĩ yo ndũmĩrĩri nditũ ĩrĩa Isaia mũrũ wa Amozu aaheirwo nĩ MWATHANI ĩkoniĩ Babiloni.  Haiciai bendera ya kwanĩrĩra mbaara kũu kĩrĩmainĩ kĩrĩa gĩtarĩ kĩndũ! Gũũthũkĩraai thigari na mũcihenerie na mooko, mũciĩre itharĩkĩre ihingo cia itũũra rĩrĩa rĩĩtĩi. MWATHANI we mwene nĩetĩĩte thigari ciake iria itamakaga, na itarĩ kĩndũ kĩngĩcicookia na thuutha, ithiĩ ikarũe mbaara theru, o na ikaherithie arĩa mamũraakarĩĩtie.  Taiguai inegene rĩa andũ aingĩ kũũrĩa irĩma igũrũ! Nĩ mũrurumo wa moothamaki na ndũũrĩrĩ ikĩũngana hamwe. MWATHANI Mwene Hinya Wothe nĩkũhaarĩria arahaarĩria thigari ciake ithiĩ ikarũe. Irooka ciumĩĩte mabũrũriinĩ ma kũraaya, o kuuma ituri cia thĩ. MWATHANI arooka kũharagania bũrũri wothe, nĩ ũndũ wa maraakara marĩa e namo.   Girĩkaai nĩ amu mũthenya wa MWATHANI ũrĩ hakuhĩ! Mũthenya ũcio ũgũũka ũhaana o ta mũthiro ũtũmĩĩtwo nĩ Mwene Hinya Wothe. Atĩrĩĩrĩ, mooko moothe nĩmakaaregera, na mũndũ o wothe akue ngoro. Andũ oothe nĩmakaamaka na makorererwo nĩ ruwo, ruwo o ta rwa mũtumia akĩheeo mwana. Hĩndĩ ĩyo andũ makaaroranaga mamakĩĩte na moothiũ maao magaakorwo maiyũrĩĩtwo nĩ thoni. Mũthenya wa MWATHANI no ũrooka, ũgũkorwo ũrĩ mũthenya mũũru mũno, ũrĩa MWATHANI ekuonania maraakara na matũkũya maake. Egũũka kũharagania thĩ na kũniina eehia oothe.  Njata o yothe o na iria ikoragwo gĩtutu itirĩruta ũtheri wacio. Riũa narĩo rĩkĩratha rĩrĩtuĩka o nduma, o naguo mweri ndũrĩara.  MWATHANI aroiga atĩrĩ, “Nĩndĩrĩherithia thĩ nĩ ũndũ wa ũmaramari wayo, na herithie andũ arĩa aaganu nĩ ũndũ wa meehia maao. Mwĩtĩĩo wa andũ arĩa ang'athia nĩkũũniina ndĩrĩũniina, na mũndũ o wothe wa ngũĩ na ũtarĩ tha nĩkũherithia ndĩrĩmũherithia. Nĩndĩrĩtũma andũ moonekage na hinya, o ta ũrĩa thahabu ĩrĩa therie yonekaga na hinya. Nĩndĩrĩtũma rũruka rwa andũ rwage o ta ũrĩa thahabu ya Ofiri yagaga. Nĩndĩrĩtũma igũrũ kũinaine na thĩ ĩthingithe, mũthenya ũcio, niĩ MWATHANI Mwene Hinya wothe ndĩrĩonania maraakara maakwa.  “Andũ a ndũũrĩrĩ arĩa matũũraga Babiloni marĩura, mahurunjũke o ta thwariga ĩkĩhĩtwo, kana ta ng'ondu itarĩ na mũrĩithi, macooke kũrĩ andũ aao, na bũrũri ũrĩa moimire. Na rĩĩrĩ, arĩa oothe marĩkorererwo manyiitwo, nĩkũũragwo marĩũragwo na hiũ cia njora. Ngeenge ciao irĩbacanio thĩ ikue, indo ciao itahwo, na atumia aao manyiitwo na hinya meroreire matarĩ ũndũ mangĩĩka.” No rĩĩrĩ, MWATHANI aroiga atĩrĩ, “Nĩndĩrĩarahũra Amede mahithũkĩre Babiloni. Matirĩgũrwo na betha o na kana mahakwo na thahabu. Marĩtũmĩra moota na mĩguĩ yao moorage andũ eethĩ; matirĩringwo nĩ tha nĩ ũndũ wa ngeenge, o na kana macaaĩre ciana.  Babiloni nĩguo ũthamaki ũrĩa wĩ riiri mũno, na andũ aakuo metĩĩaga naguo. No rĩĩrĩ, niĩ MWATHANI nĩndĩrĩũng'aũrania o ta ũrĩa ndang'aũranirie Sodomu na Gomora. Gũtirĩ mũndũ ũgaacooka gũtũũra kuo; gũtirĩ Mũarabu ũgaacooka gũthondeka kĩraaro gĩake kuo, na gũtirĩ arĩithi makaarĩithia mbũri ciao kuo.  No rĩĩrĩ, nyamũ cia gĩthaka nĩcio igaakomaga kuo, ndundu ciakage itara ciacio kuo, nyaga icangacangage kuo, nacio mbũri cia gĩthaka irũũgarũũgage kuo. Hiti ikaarĩraga irĩ mĩnaarainĩ igũrũ, nacio mbwe igambage irĩ thĩinĩ wa nyũmba iria ciarĩ cia athamaki. Itũũra rĩa Babiloni nĩrĩkinyĩrĩirwo nĩ ihinda rĩarĩo, na matukũ maarĩo nĩmatare.”