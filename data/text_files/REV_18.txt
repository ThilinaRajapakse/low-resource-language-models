 Babiloni kũng'aũranio Na rĩĩrĩ, thuutha wa ũguo nĩndoonire mũraika ũngĩ agĩikũrũka oimĩĩte igũrũ matuinĩ e na ũhoti mũnene, nayo thĩ ĩkĩarĩrwo nĩ riiri wake.  Naake akĩanĩrĩra na mũgambo mũnene akiuga atĩrĩ, “Babiloni itũũra rĩrĩa rĩnene nĩrĩgwĩte! Rĩgwĩte rĩgatuĩka kũndũ gwa gũikaragwo nĩ ngoma, njeera ya maroho moothe mooru, na njeera ya mĩthemba yothe ya nyoni njũru na itendeetwo.  Tondũ ndũũrĩrĩ ciothe nĩcinyuĩte ndibei ya maraakara ma ũmaraaya wake, athamaki a thĩ magatharia naake, nao ahũũri mbiacara a mabũrũri magatongio nĩ mũtũũrĩre wake wa mĩago ya mĩthemba yothe.”  Ngĩcooka ngĩigua mũgambo ũngĩ uumĩĩte igũrũ matuinĩ ũkiuga atĩrĩ: “Andũ aakwa, umaai thĩinĩ wake! Mũtikanyiitanĩre naake meehia maake mũtikaherithanĩrio hamwe naake!  Tondũ meehia maake macookanĩrĩirio kĩrũndo makahuutia o matu, na Ngai nĩaririkanĩĩte ciĩko ciake njũru.  Mwĩkeei ũrĩa amwĩkĩĩte; maũndũ marĩa moothe amwĩkĩĩte mũrĩheei maita meerĩ. Mũiyũrĩriei gĩkombe gĩake gĩa kũnyua kĩrũrũ maita meerĩ ma kĩrĩa aramũthondekeire.  Mũnyamaariei na mũmwĩkĩre kĩeha kĩiganaine na mwĩgaatho na mwĩĩkĩrĩro wake, nĩ amu areĩĩra na ngoro atĩrĩ: ‘Niĩ njikarĩĩte o ta kwini! Ndirĩ mũtumia wa ndigwa, na ndirĩ hingo ngaagĩa na kĩeha!’ Kwoguo matũhũũhũ maake: mĩrimũ, kĩeha, na ng'aragu, makaamũkora mũthenya o ro ũmwe. Ningĩ nĩagaacinwo na mwaki, tondũ Mwathani Ngai ũrĩa ũmũtuagĩra e hinya.”  Nao athamaki a thĩ arĩa maanyiitanĩire naake ũmaraayainĩ wake na mũtũũrĩreinĩ wake wa mĩago ya mĩthemba yothe nĩmakaarĩra na magirĩke nĩ ũndũ wa itũũra rĩu moona ndoogo yarĩo rĩkĩhĩa. Makaarũũgama o haraaya nĩ ũndũ wa gwĩtigĩra iherithia rĩu rĩake moigage atĩrĩ, “Wee Babiloni, itũũra inene na rĩa hinya kaĩ wĩ na thĩĩna-ĩ! Kaĩ wĩ na thĩĩna-ĩ! Ituĩro rĩaku rĩakinya ihinda o rĩmwe!”  Ahũũri mbiacara a mabũrũri o nao nĩmakaarĩra na magirĩke nĩ ũndũ wake, amu gũtirĩ mũndũ ũgaacooka kũgũra mĩrigo yao rĩngĩ:  thahabu, betha, tũhiga twa goro, o na ruuru; mataama ma gataani, nguo cia rangi wa babũ, cia hariiri, na iria nduune; mĩtĩ ĩrĩa mĩnungi wega, na indo cia mĩthemba yothe ithondekeetwo na mĩguongo, mĩtĩ ya goro, gĩcango, cuuma, na mahiga ma goro; makoni ma mĩndarathini, iriki, ũbaani, manemane, na ubumba; na ndibei, maguta ma mĩtamaiyũ, mũtu ũrĩa mũhinyu, na ngano; ng'ombe, ng'ondu, na mbarathi hamwe na makaari macio, na ngombo o na mĩoyo ya andũ. Ahũũri acio a mbiacara marĩmwĩraga atĩrĩ, “Indo ciothe iria ũreriragĩria kũgĩa nacio nĩthengie harĩ we, naguo ũtonga waku wothe na riiri waku nĩmũthiru, na ndũrĩ hingo ũgaciona rĩngĩ!”  Ahũũri mbiacara arĩa meetongirie na indo icio makaarũũgama o haraaya nĩ ũndũ wa gwĩtigĩra iherithia rĩake. Makaarĩra na magirĩke, makiugaga, atĩrĩ, “Kaĩ wĩ na thĩĩna-ĩ! Kaĩ wĩ na thĩĩna wee Itũũra rĩĩrĩ inene, rĩrĩa rĩratũũraga rĩĩhumbaga nguo cia gataani, cia rangi wa babũ, na cia rangi mũtuune, na rĩreekagĩra mathaga ma thahabu, ma tũhiga twa goro, na twa ruuru-ĩ.  Ũtonga ũcio wothe waniinwo na ithaa o rĩmwe! Anene oothe a meeri, na arĩa makuuĩĩtwo, na arĩa macitwarithagia, na arĩa oothe makoragwo na mbiacara iriainĩ makaarũũgama o haraaya.”  Moona ndoogo ya itũũra rĩu rĩkĩhĩa magaakayũrũrũka makiugaga atĩrĩ, “Kũrĩ kwagĩa itũũra rĩngĩ ta itũũra rĩĩrĩa inene?”  Makeehurĩria rũkũngũ mĩtwe makĩrĩraga na makĩgirĩkaga makiuge atĩrĩ, “Kaĩ wĩ na thĩĩna-ĩ! Kaĩ wĩ na thĩĩna we Itũũra rĩĩrĩ inene, rĩrĩa rĩatũmire andũ oothe arĩa marĩ na meeri matonge nĩ ũndũ wa ũtonga warĩo-ĩ! Rĩathira o biũ na ithaa o rĩmwe!”  Wee igũrũ, kena nĩ ũndũ wa kwanangwo kwa Babiloni! Inyuĩ andũ a Ngai, atũmwo na anabii, kenaai tondũ Ngai nĩatuĩrĩire itũũra rĩu nĩ ũndũ wa ũrĩa rĩamwĩkire!  Thuutha ũcio mũraika wĩ na hinya akĩoya ihiga rĩmwe rĩatariĩ ta ihiga inene rĩa thĩo, akĩrĩikia iriainĩ akiugaga atĩrĩ, “Ũguo nĩguo Babiloni, itũũra rĩrĩa inene rĩgaikanio thĩ na hinya, na rĩtigaacooka kuoneka rĩngĩ.  Mũgambo wa inanda na mĩgambo ya aini, na mĩgambo kuuma kũrĩ ahuuhi a mĩtũũrirũ na tũrumbeeta ndĩkaiguuo harĩ we kinya tene! Gũtirĩ bundi wa mũthemba o na ũrĩkũ ũgaacooka kuoneka thĩinĩ waku o na rĩ, o na mũrurumo wa ihiga rĩu rĩa thĩo ndũgaacooka kũiguĩka thĩinĩ waku o na rĩ! Ũtheri wa taawa ndũgaacooka gũkenga thĩinĩ waku o na rĩ, na mĩgambo ya ahiki na ahikania ndĩgaacooka kũiguĩka thĩinĩ waku o na rĩ. Amu ahũũri mbiacara aaku nĩ o maraarĩ andũ arĩa anene a mabũrũri, na ndũũrĩrĩ ciothe nĩciaheenereirio nĩ ũringi ciama waku wa maheeni!”  Babiloni yaherithirio nĩ ũndũ thakame ya anabii na ya andũ a Ngai o hamwe na ya andũ oothe arĩa maanooragwo thĩinĩ wa thĩ nĩyonekire thĩinĩ wayo.