 Kũhoera Isiraeli Ũũi Mwathani Ngai wa indo ciothe, tũmenyerere na ũtũiguĩre tha. Tũma andũ a ndũũrĩrĩ ciothe magũtĩĩye wee. Hũũra andũ a ndũũrĩrĩ ng'eni, na ũtũme mamenye hinya waku. O ta ũrĩa ũmooneetie na ũndũ witũ ũrĩa wĩ mũtheru, ithuĩ tuonie na ũndũ wao ũrĩa hinya waku wĩ mũnene. Na ũtũme makũmenye wee, o ta ũrĩa ithuĩ tũũĩ atĩ gũtirĩ Ngai ũngĩ tiga o wee wiki Mwathani. Onania marũũri hĩndĩ ĩngĩ; ringa ciama ingĩ; onania hinya waku mũnene. Raakara ũreke mang'ũrĩka maaku mooneke; andũ arĩa matũmeneete na nĩ o thũ ciitũ-rĩ, maniine. Ririkana matukũ marĩa#. Matukũ marĩa: Maandĩko mamwe moigaga “mwĩhĩtwa waku.” wee wamũrire ũtũme mahiũhe, ũtũme andũ moone rĩngĩ ciĩko ciaku cia hinya. Reke ũrĩa ũtigarĩĩte aniinwo nĩ mang'ũrĩka maaku, na ũtũme arĩa mathĩĩnagia andũ aaku maniinwo. Hehenja mĩtwe ya anene a thũ arĩa moigaga atĩrĩ, “Gũtirĩ ũngĩ tiga o ithuĩ.” Cookanĩrĩria andũ a Isiraeli, ũmahe igai rĩao rĩngĩ o ta ũrĩa wamaheete kĩambĩrĩriainĩ. Aisiraeli arĩa moĩkaine na ũndũ wa rĩĩtwa rĩaku-rĩ, ũũi Mwathani, maiguĩre tha; o acio wee wamatuire mũũrũguo wa irigithaathi. Iguĩra Jerusalemu itũũra rĩaku itheru tha, kũndũ kũrĩa wee ũhuurũkaga. Iyũria Zayuni ũkũngũĩri wa ciĩko ciaku cia magegania, na ũiyũrie Hekaarũ#. Hekaarũ: Kĩhibirania nĩ Hekaarũ; na Kĩngiriki nĩ andũ. yaku ũkumio waku. Ruta ũira wa arĩa wee wombire kĩambĩrĩriainĩ, na ũhingie moorathi marĩa maaririo thĩinĩ wa rĩĩtwa rĩaku. Arĩa magwetagĩrĩra mahe iheeo, na ũtũme anabii aaku matuĩke ehokeku. Ũũi Mwathani, thikĩrĩria mahooya ma ndungata ciaku, o kũringana na ndaathimi cia Harũni harĩ andũ aaku, na andũ oothe arĩa marĩ thĩ nĩmekũmenya atĩ Wee nĩ we Mwathani Ngai wa tene na tene. Gũthuura mũtumia Nda no ĩĩkĩrwo irio cia mũthemba o wothe, no nĩkũrĩ irio njega gũkĩra iria ingĩ. O ta ũrĩa mũndũ acamaga mũthemba wa nyama na kanua, noguo meciiria ma ũũgĩ mamenyaga ũhoro wa maheeni. Mũndũ ũrĩa ũgarũraga mĩario nĩatũmaga kũgĩe ngũĩ no mũndũ ũtũũrĩĩte na ũndũ akaũmenya nĩoĩ kũũhooreria.  Mũtumia no eetĩkĩre mũndũ mũrũme o wothe, no airĩĩtu amwe nĩ eega kũrĩ arĩa angĩ. Ũthaka wa mũtumia nĩũkenagia mũndũ mũrũme, na gũtirĩ kĩndũ kĩngĩ aiguaga erirĩirie ũguo. Angĩkorwo mĩario yake ĩyũirwo nĩ ciugo cia tha na cia wĩnyiihia, mũthuuri wake e na mũnyaka. Mũndũ ũrĩa wahikania agĩaga na kĩndũ kĩa bata mũno agĩaga na mũmũteithia ũmwagĩrĩire na gĩtugĩ gĩa kũmũnyiitĩrĩra. Kũndũ kũrĩa gũtarĩ rũgiri nĩkũiyagwo naake mũndũ mũrũme ũtarĩ mũka oorũũraga akanoga. Amu nũũ ũngĩĩhoka mũici ũrĩa ũtũũraga oorũũraga kuuma itũũra rĩmwe nginya rĩrĩa rĩngĩ? Nũũ ũngĩĩhoka mũndũ mũrũme ũtarĩ mũciĩ wake ũrĩa ũkomaga o kũrĩa atukĩrĩrwo?