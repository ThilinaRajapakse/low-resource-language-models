 Ayahudi kwĩrwo atĩ merĩhĩrie Mũthenya o ro ũcio mũthamaki akĩhe kwini Esiteri indo ciothe cia Hamani ũcio warĩ thũ ya Ayahudi. Naake Esiteri akĩĩra mũthamaki ũrĩa maatarainie na Moridekai, na Moridekai agĩĩtwo athiĩ harĩ mũthamaki. Mũthamaki agĩkĩruta gĩcũhĩ gĩake kĩrĩa kĩarĩ na mũhũũri wake, (kĩrĩa eetĩĩtie Hamani), agĩkĩhe Moridekai. Naake Esiteri nĩatuire Moridekai mũrori wa indo cia Hamani. Ningĩ Esiteri akĩarĩria mũthamaki rĩngĩ egũithĩĩtie magũrũinĩ maake akĩmũthaitha aniine mũbango ũrĩa mũũru Hamani athondekeire Ayahudi. Naake mũthamaki agĩtambũrũkĩria Esiteri mũthĩĩgi wake wa thahabu. Naake Esiteri akĩrũũgama hau mbere ya mũthamaki akiuga atĩrĩ, “Angĩkorwo mũthamaki nĩũkuona arĩ wega, na angĩkorwo nĩnjĩtĩkĩrĩkĩĩte nĩwe, athana kwandĩkwo marũa ma gũtharia marũa marĩa maandĩkithĩĩtio nĩ Hamani ma kũniinithia Ayahudi arĩa oothe me bũrũri ũrĩa wathanaga. Amu ndingĩhota kũũmĩrĩria kuona andũ aitũ makĩniinwo. Ingĩhota atĩa gũtũũra muoyo rũũrĩrĩ rwitũ ruothe rũngĩniinwo?” Naake mũthamaki akĩĩra Esiteri atĩrĩ, “Nĩndĩracuurithirie Hamani nĩ ũndũ wa mũbango ũcio mũũru arabangĩire Ayahudi, na ndĩrakũnengera indo ciake. Angĩkorwo ũguo ti kũiganu-rĩ,  no wandĩkĩre Ayahudi ũndũ wothe ũngĩenda kwandĩka ũhũthĩrĩĩte rĩĩtwa rĩakwa na ũmahũũre mũhũũri wa mũthamaki, amu ũndũ o wothe wandĩkĩĩtwo na rĩĩtwa rĩa mũthamaki, na ũkahũũrwo mũhũũri wa mũthamaki, ndũrĩ hingo ũngĩandũkũrwo.” Mũthenya wa mĩrongo ĩĩrĩ na ithatũ mweriinĩ wa mbere, nĩguo wĩtagwo Nisani, aandĩki arĩa maandĩkagĩra mũthamaki magĩĩtwo; Ayahudi makĩandĩkĩrwo marũa o hamwe na anene na atongoria a ng'ongo arĩa igana na mĩrongo ĩĩrĩ na mũgwanja kuuma India nginya Ethiopia. Marũa macio maandĩkirwo kũrĩ o rũgongo na rũthiomi rwaguo. Maandĩkirwo na rĩĩtwa rĩa mũthamaki, na makĩhũũrwo mũhũũri wa mũthamaki na ateng'eri makĩmatwara. Marũa macio moigĩĩte atĩ mũthamaki nĩetĩkĩrĩĩtie Ayahudi arĩa maarĩ matũũrainĩ moothe ma kũrĩa we aathanaga maikarage kũringana na mawatho maao, na mathondeke njĩra ya kwĩgitĩra. Nĩmeetĩkĩririo gwĩka arĩa mamakararagia na arĩa maarĩ thũ ciao o ũrĩa mangĩendire. Watho ũcio wambagĩrĩria kũrutithio wĩra bũrũri wothe wa Perisia ũcio mũthamaki Ahasuerusu aathanaga mũthenya wa ikũmi na ĩtatũ mweri wa ikũmi na ĩĩrĩ nĩguo wĩtagwo Adari. Watho wa mũthamaki wa gũteithĩrĩria Ayahudi  Maya nĩ mo marũa marĩa maandĩkirwo:   Kũrĩ aathani a ng'ongo iria igana rĩa mĩrongo ĩĩrĩ na mũgwanja, kuuma India nginya Ethiopia, o na kũrĩ oothe arĩa matwathĩkagĩra, ngeithi kuuma kũrĩ mũthamaki Ahasuerusu.  “Andũ aingĩ, o ũrĩa maakĩrĩrĩria kũiguĩrwo tha nĩ anene aao makanenehio noguo nao magĩaga na mwĩtĩĩo. Na tondũ wakũremwo nĩ ũnene ũrĩa maheetwo, to arĩa twathaga meendaga kũũnũha, no nĩmageragia o na gũthondeka ũrĩa mekũniina arĩa mamaneneheetie.  Mangĩkĩrwo ũndũ nĩ andũ matirĩ hingo mamacookagĩria ngaatho, no maagaathĩrĩrio nĩ andũ arĩa matarĩ ũndũ mwega mooĩ magakena mũno. Meciiragia atĩ nĩmakaahonoka itua rĩa Ngai ũrĩa ũthũire maũndũ mooru, o we ũrĩa wonaga maũndũ moothe.  “Na kaingĩ gũgatuĩka o na atĩ araata arĩa meehokeirwo ũtongoria nĩmahatagĩrĩria arĩa marĩ wathaniinĩ. Magatuaga atĩ nĩmanyiitanĩire nao ũhoroinĩ wa gũita thakame ya andũ matarĩ ũũru meekĩĩte, magakĩmareeherere mĩtino ĩrĩa ĩtangĩtheemeka.  Araata acio nĩmahũthagĩra ũtaana wa aathani aao ũũru na njĩra ya maheeni na ya wara.  “Mĩhiano mĩũru ya kũhũthĩra ũtongoria ũũru no yoneke maũndũinĩ marĩa maarĩĩkĩtie kũhĩtũka, na maũndũinĩ mooru marĩa meekĩkĩĩte gatagatĩinĩ kaanyu mahindainĩ maya.  “Amu matukũinĩ marĩa megũũka nĩtũrĩgeragia na kĩyo kuona atĩ bũrũri witũ wothe nĩũhooreire na wĩ na thaayũ kũrĩ andũ oothe.  Na ũguo no kũhingĩrio tũngĩgarũrĩra mĩathanĩre iitũ ĩmwe na gũtuĩra ũndũ o wothe ũrĩa woka mbere iitũ ũrĩa kwagĩrĩire.  “Tondũ nĩndamũkĩrire Hamani mũrũ wa Hamedatha ũrĩa Mũmakedonia, na ndahuutanĩĩtie na thakame ya andũ a Perisia na ndarĩ handũ aahuutanĩĩtie na ũtaana witũ.  Nĩagaĩĩte ũtaana ũrĩa tũheaga andũ oothe, agagĩĩtagwo ‘Ithe wa bũrũri,’ o na akaheagwo gĩtĩĩo gũkĩra andũ oothe tiga o mũthamaki.  “No rĩĩrĩ, mwĩtĩĩo wake ũkĩaga kũgĩa mũhaka akĩgeria kũnjũraga nĩguo ooe wathani.  Na wara na maheeni maake akĩũria atĩ Moridekai ooragwo, Moridekai o ũrĩa wandeithirie ndikooragwo na atũũraga andeithagĩrĩria. O na akĩũria atĩ kwini Esiteri, na ndarĩ ũcuuke, ooragwo o hamwe na Ayahudi oothe.  Eeciiragia atĩ eeka ũguo tũgũtigwo tũtarĩ na ũgitĩri, na akĩgarũre wathani uume kũrĩ andũ a Perisia ũthiĩ kũrĩ andũ a Makedonia.  No rĩĩrĩ, Ayahudi acio meendaga kũniinwo nĩ mũndũ ũcio mwaganu-rĩ, nĩtuoneete atĩ ti andũ a gwĩka ũũru, na maathagwo nĩ watho ũrĩa mwagĩrĩru kũna.  Ningĩ nĩ ciana cia Ngai Ũrĩa Ũrĩ Igũrũ Mũno, ũrĩa wĩ hinya na wĩ muoyo, ũrĩa ũtũũraga atongoreetie bũrũri witũ na njĩra ĩrĩa yagĩrĩire kuuma o hĩndĩ ya maithe maitũ nginyagia ũũmũũthĩ. - “Nĩ ũndũ ũcio, nĩmũgwĩka wega mwaga kũhingia maũndũ marĩa maarĩ marũainĩ marĩa maatũmirwo nĩ Hamani mũrũ wa Hamedatha. Nĩ ũndũ-rĩ, mũndũ ũrĩa wekire maũndũ maya moothe nĩacuuririo kĩhingoinĩ gĩa itũũra rĩa Susa o hamwe na andũ a gwake mũciĩ oothe. Ngai ũrĩa wathaga indo ciothe nĩamũherithirie ũrĩa aagĩrĩirwo o narua. - “Nĩ ũndũ ũcio, marũa maya manengerwo mũingĩ wa kũndũ guothe, na Ayahudi marekwo maikare na marũmĩrĩre mĩtũũrĩre ya mawatho maao. Na mũmateithĩrĩrie nĩguo mũthenya wa ikũmi na ithatũ mweriinĩ wa ikũmi na ĩĩrĩ, ũrĩa wĩtagwo Adari, makaahota kwĩgitĩra kuuma kũrĩ arĩa makaamokĩrĩra mũthenya ũrĩa ũratuĩtwo wa kũmaniina.  Amu Ngai ũrĩa wathaga indo ciothe nĩagarũrĩĩte mũthenya ũcio akaũtua wa gĩkeno kũrĩ andũ aake athuure, ũgatiga gũtuĩka mũthenya wao wa kũniinwo. - “Nĩ ũndũ ũcio, mũthenya ũcio mũũheage gĩtĩĩo, na mũũririkanage wĩ hamwe na mĩthenya ĩrĩa ĩngĩ yanyu ya gĩtĩĩo. Nĩ geetha matukũinĩ maya na marĩa magooka ma thuutha, tũririkanagio ithuĩ o hamwe na andũ a Perisia arĩa aathĩki atĩ Ngai nĩagitagĩra bũrũri witũ; nao arĩa mathondekaga ũrĩa megũtũniina makaaririkanio atĩ no maniinwo.  “Ng'ongo ciothe na matũũra moothe marĩa mategwĩka ũrĩa njugĩĩte, nĩmakaaniinwo na matimũ na mwaki nĩ ũndũ wa maraakara. Gũtirĩ mũndũ ũgacooka gũtuĩkania kuo, na o na nyoni na nyamũ cia gĩthaka itikeenda gũkinya kuo nginya tene.”  “O rũgongo marũa maya nĩmaambwo harĩa mangĩoneka wega nĩ geetha Ayahudi magaakorwo mehaarĩirie kũhũũrana na thũ ciao mũthenya ũcio wakinya.”  Andũ magũtũmwo makĩhaica mbarathi magĩteng'era mũno makahingie uuge wa mũthamaki, o na uuge ũcio no wamenyithanirio kũu Susa mũciĩ ũcio mũnene.  Naake Moridekai akiuma mũciĩ kwa mũthamaki ehumbĩĩte kanjũ ya ũthamaki, na kĩremba gĩa gataani ĩrĩa njega kĩa rangi wa babũ, na thũmbĩ ya thahabu. Andũ a Susa mamuona magĩkũngũiya nĩgũkena,  nao Ayahudi magĩkena na magĩcanjamũka.  Na rĩĩrĩ, ng'ongo ciothe na matũũra moothe kũrĩa watho ũcio wa mũthamaki watũmirwo, Ayahudi magĩcanjamũka, na magĩkena, na magĩthondeka maruga na makĩaga kũruta wĩra mũthenya ũcio. Andũ aingĩ a ndũũrĩrĩ nĩmaaruire magĩtuĩka Ayahudi amu nĩmaametigagĩra.