 “Ningĩ no kũhoteke Aisiraeli eerĩ matwarane igootiinĩ magatuithanio, na ũmwe atuuo mwĩhia na ũcio ũngĩ atuuo ti mwĩhia. Rĩu-rĩ, mũndũ ũcio mwĩhia angĩtuĩrwo kũhũũrwo iboko-rĩ, mũtuithania aagĩrĩirwo nĩkuuga akomio na nda hau mbere yake ahũũrwo iboko. Mũndũ ũcio akĩhũũrwo iboko iria imwagĩrĩire nĩ ũndũ wa ihĩtia rĩake.  Ahota kũhũũrwo iboko mĩrongo ĩna, na itigakĩre hau; ingĩkĩra hau-rĩ, nĩikũmũconorithia mũingĩinĩ.  “Ndũkaanoohe ndeegwa kanua rĩrĩa ũramĩhũthira kũhũũra ngano. Mũndũ ũkuithĩĩtie mũrũ wa nyina  “Aanake eerĩ a nyina ũmwe mangĩkorwo matũũranagia hamwe, na ũmwe wao akue na ndatige mwana wa kahĩĩ, mũtumia wake ndakaanahikio nĩ mũndũ ũtarĩ wa nyũmba yao. Mũtumia ũcio aagĩrĩirwo nĩkũhikio nĩ mũrũ wa nyina na ũrĩa ũraarĩ mũthuuriwe. Na rĩĩrĩ, mwana wa kahĩĩ ũrĩa mangĩrigithaatha-rĩ, agatuuo ta mwana wa mũtigairĩ nĩ geetha atũũrie rĩĩtwa rĩa mũrũ wa nyina thĩinĩ wa Isiraeli.  No rĩĩrĩ, angĩkorwo mũrũ wa nyina na mũtigairĩ ndekwenda kũhikia mũtumia wa mũrũ wa nyina-rĩ, mũtumia ũcio nĩathiĩ kũrĩ athuuri kĩhingoinĩ gĩa itũũra ameere atĩrĩ, ‘Mũrũ wa nyina na mũthuuri wakwa nĩaregeete kũũhikia, nĩguo njiarĩre mũthuuri wakwa mwana wa gũtũũria rĩĩtwa rĩake thĩinĩ wa Isiraeli.’ Hĩndĩ ĩyo athuuri a itũũra makĩmwĩte mamwarĩrie. Naake angĩkĩrĩrĩria kũrega kũmũhikia-rĩ, mũtumia ũcio wa mũrũ wa nyina, akĩmũkuhĩhĩrie o hau mbere ya athuuri acio a itũũra, amũrute kĩraatũ kĩmwe, amũtuĩre mata ũthiũ, acooke oige atĩrĩ, ‘Ũguo noguo mũndũ arĩĩkagwo ũrĩa ũrĩregaga kũhikia mũtumia wa mũrũ wa nyina nĩguo amũtũũrĩrie mbeũ.’ Na rĩĩrĩ, nyũmba yake thĩinĩ wa Isiraeli ĩgeetagwo ‘Nyũmba ya mũndũ ũrĩa warutirwo kĩraatũ.’ Mawatho mangĩ “Na rĩĩrĩ, arũme eerĩ mangĩkorwo makĩrũa, na mũtumia wa ũmwe wao ooke anyiite kĩĩga kĩa ũciari kĩa mũndũ mũrũme ũcio ũngĩ nĩguo ateithũre mũthuuriwe, nĩatinio guoko kũu gwake; ndakaanaiguĩrwo tha. - “Ndũkaanahũthĩre ithimi cia maheeni. Hũthagĩra ithimi cia ma na kĩhooto nĩ geetha ũtũũre hĩndĩ ndaaya bũrũriinĩ ũrĩa MWATHANI Ngai waku egũkũhe. MWATHANI nĩathũire andũ a ungumania. Aisiraeli gwathwo kũũraga Aamaleki “Taririkanaai ũrĩa Aamaleki maamwĩkire rĩrĩa mwoimaga Misiri. Tondũ wa kwagĩra Ngai gĩtĩĩo, maahũũrire arĩa maatigĩĩtwo na thuutha nĩ ũndũ wa kũnoga na kũhũũma, makĩmooraga oothe. Tondũ ũcio, rĩrĩa MWATHANI Ngai wanyu agaakorwo amũheete bũrũri ũcio na akamũgitĩra kuuma gwĩ thũ cianyu iria imũrigicĩirie-rĩ, mũkaaniina Aamaleki oothe nĩguo matikaanacooke kũririkanwo gũũkũ thĩ rĩngĩ. Menyereraai mũtikaanariganĩrwo nĩ ũndũ ũcio!