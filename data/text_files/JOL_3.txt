 Ngai nĩagaaciirithia ndũũrĩrĩ MWATHANI ekuuga atĩrĩ, “Ihinda rĩrĩa ngaatũma Juda na Jerusalemu kũgaacĩre rĩngĩ, nĩngoongania ndũũrĩrĩ ciothe ndĩcireehe gĩtuambainĩ kĩa Ituĩro. Kũu nĩkuo ngaacituĩra nĩ ũndũ wa maũndũ moothe cianeeka andũ aakwa. Nĩciahurunjire andũ a Isiraeli ikĩmanyaagia ndũũrĩrĩinĩ ng'eni, na ikĩĩgaĩra bũrũri wakwa wa Isiraeli. Nĩciacuukire mĩtĩ imenye nũũ ũgũkuua mĩgwate. Igĩkĩendia aanake ta maraaya na airĩĩtu ta ndibei ya kũnyuuo.  “Atĩrĩĩrĩ, mũrenda kũnjĩka atĩa, inyuĩ Turo, Sidoni, o na ng'ongo ciothe cia Filisitia? Nĩkwenda mũrenda kwĩrĩhĩria harĩ niĩ? Akorwo nĩguo mũrenda gwĩka-rĩ, na niĩ nĩngũmwĩka o ta ũguo na ihenya! Nĩmuoeete betha na thahabu ciakwa na mũgakuua mũthiithũ wothe mũgatwara hekaarũinĩ cianyu. Nĩmũtwarĩĩte andũ a Juda na a Jerusalemu kũraihu na bũrũri wao mũkameenderia Angiriki. Atĩrĩĩrĩ, rĩu nĩngũmaruta kũndũ kũu mũmeendeetie, na nĩngũmwĩka o ta ũguo mũmeekĩĩte. Ngwenderia andũ a Juda aanake na airĩĩtu aanyu. Nao mameenderia Asabea, andũ a kũraaya mũno. Nĩ niĩ MWATHANI ndoiga ũguo.  “Anĩrĩraai mwĩre ndũũrĩrĩ atĩrĩ, ‘Mwĩhaarĩriei nĩ ũndũ wa mbaara, ĩtaai njamba cianyu cia ita! Mbũtũ cianyu cia ita nĩciũngane igatharĩkĩre!  Turaai mĩraaũ yanyu ĩtuĩke hiũ cia njora, natuo tũhiũ twa gũceeha mũtũture tũtuĩke matimũ. O nao andũ arĩa matarĩ na hinya nĩmathiĩ makarũe. Hiũhaai inyuĩ ndũũrĩrĩ ciothe iria irigicĩirie mũũke, gomanaai kũũrĩa gĩtuambainĩ.’ ” MWATHANI, tũma thigari ciaku ciikũrũke igacitharĩkĩre.  “Ndũũrĩrĩ nĩciĩhaarĩirie ciũke gĩtuambainĩ gĩa Ituĩro. Kũu nĩkuo niĩ MWATHANI ngũikara ngĩtuĩra ndũũrĩrĩ ciothe iria irigicĩirie.  Atĩrĩĩrĩ, nĩciĩhĩĩtie mũno; citinangiei o ta ngano rĩrĩa ĩragethwo. Cihiheei o ta ũrĩa thabibũ ihihagwo nginya kĩhihĩro gĩkaiyũra na gĩkoina.”  Andũ ngiri na ngiri moonganĩĩte gĩtuambainĩ gĩa Itũĩro. Kũu nĩkuo mũthenya wa MWATHANI ũgũũka o narua. Riũa na mweri nĩigũtuĩka nduma, na njata itigũcooka kwara. Ngai nĩakaraathima andũ aake  MWATHANI nĩkũrarama arararama arĩ Zayuni, na agakayũrũrũka na mũgambo mũnene arĩ Jerusalemu, nacio thĩ na igũrũ nĩkũinaina irainaina. No rĩĩrĩ, MWATHANI egũtuĩka kũndũ gwa gwĩtharĩrwo nĩ andũ aake, na kũndũ gwa kũgitĩra andũ a Isiraeli. “Hĩndĩ ĩyo inyuĩ Aisiraeli nĩmũkaamenya atĩ niĩ nĩ niĩ MWATHANI Ngai wanyu. Ndũũraga Zayuni, kĩrĩma gĩakwa kĩamũre. Jerusalemu rĩgũtuĩka itũũra rĩamũre; na andũ a ndũũrĩrĩ matigaacooka kũrĩhoota.  “Hĩndĩ ĩyo yakinya-rĩ, irimainĩ gũkaiyũra mĩthabibũ, ng'ongo ciyũre mahiũ, cianda ciothe cia bũrũri wa Juda ciume tũrũũĩ, nakuo Hekaarũinĩ ya MWATHANI kuume rũũĩ rũkeitĩrĩre o gĩtuamba kĩa Mĩgaa.  “Bũrũri wa Misiri ũgaatuĩka werũ, naguo wa Edomu ũtuĩke maganjo matheri, tondũ nĩmaatharĩkĩire bũrũri wa Juda, na makĩũraga andũ aaguo mataarĩ na mahĩtia. No rĩĩrĩ, bũrũri wa Juda ũgaatũũrwo tene na tene, narĩo itũũra rĩa Jerusalemu rĩikarwo mĩndĩ na mĩndĩ. Nĩngaamarekera wĩhia wao wa ũũragani ũrĩa itarĩ ndamarekera; nĩ ũndũ niĩ MWATHANI ndũũraga Zayuni.”