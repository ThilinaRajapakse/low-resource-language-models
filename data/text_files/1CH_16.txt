 Magĩtwara Ithandũkũ rĩa Kĩrĩĩkanĩro hemainĩ ĩrĩa Daudi aambĩĩte nĩ ũndũ warĩo, makĩrĩiga kũu thĩinĩ. Magĩcooka makĩrutĩra MWATHANI magongoona ma njino na ma thaayũ. Rĩrĩa Daudi aarĩĩkirie kũruta magongoona macio akĩraathima andũ rĩĩtwainĩ rĩa MWATHANI, na akĩmagaĩra irio oothe. Akĩhe mũndũ mũrũme na mũndũ wa nja thĩinĩ wa Isiraeli mũgate, o mũndũ gĩcunjĩ kĩa nyama hĩĩhie, na keeki ya thabibũ nyũmũ. Naake Daudi agĩthuura Alawii amwe matongoragie andũ magĩthaathaiya MWATHANI Ngai wa Isiraeli. Marĩmatongoragia makĩinaga na makĩgoocaga MWATHANI marĩ mbere ya Ithandũkũ rĩa Kĩrĩĩkanĩro. Naake Asafu agĩthuurwo atuĩke mũtongoria wao, naake Zekaria agĩthuurwo amũteithagĩrĩrie. Nao Shemiramothu, Jeieli, Matithia, Eliabu, Benaia, Obedi Edomu, Jeieli magĩthuurwo mahũũrage inanda. Asafu aathuurirwo ahũũrithanagie thaani iria igambaga. Nao Benaia na Jahazieli, arĩa maarĩ athĩnjĩri Ngai, magĩthuurwo mahuuhage tũrumbeeta marĩ mbere ya Ithandũkũ rĩa Kĩrĩĩkanĩro. Mũthenya ũcio nĩguo Daudi aaheire Asafu na Alawii arĩa angĩ wĩra wa gũcookagĩria MWATHANI ngaatho makĩinaga. Rwĩmbo rwa kũgooca (Thab .-; .-; .,-) Cookeriai MWATHANI ngaatho, anĩrĩraai ũnene wake; menyithiai andũ oothe a thĩ ũrĩa eekĩĩte! Mũgooceei na nyĩmbo; menyithaniai maũndũ moothe ma magegania marĩa eekĩĩte! Kenaai tondũ tũrĩ aake; arĩa oothe mamũthaathayagia nĩmacanjamũke! Cariai MWATHANI, o na hinya wake; mũthaathayagiei hingo ciothe. -Inyuĩ njiarwa cia Aburahamu, ndũngata ya Ngai, o na inyuĩ njiarwa cia Jakubu, arĩa Ngai aathuurĩĩte, ririkanaai ciama iria Ngai aaringire o na matuĩro marĩa aatuire. MWATHANI nĩ we Ngai witũ; maathani maake nĩmakũrũmagĩrĩrwo nĩ thĩ yothe. Egũtũũra amenyereire kĩrĩĩkanĩro gĩake nginya tene na tene, na ndakaariganĩrwo nĩ ciĩranĩro ciake rĩ kana rĩ.  Kĩrĩĩkanĩro kĩu nĩkĩo aarĩĩkanĩire na Aburahamu na nokĩo eerĩire Isaaka na mwĩhĩtwa.  MWATHANI nĩerũhĩirie Jakubu kĩrĩĩkanĩro kĩu, gĩa gũtũũra tene na tene, akiuga atĩrĩ, “Nĩngaakũhe bũrũri wa Kanaani; ũcio nĩguo ũgaatuĩka igai rĩaku.” Andũ acio a Ngai matiarĩ aingĩ, maarĩ o ageni bũrũriinĩ wa Kanaani. Maatũire moorũũraga mabũrũriinĩ moothe, na moimaga ũthamakiinĩ ũmwe magathiĩ ũrĩa ũngĩ.  No rĩĩrĩ, Ngai ndaigana gwĩtĩkĩria mũndũ o na ũmwe amahinyĩrĩrie; nĩguo amamenyerere, nĩakaanirie athamaki akĩmeera atĩrĩ, “Mũtikaanahuutie andũ aakwa arĩa njitĩrĩirie maguta ngamaamũra; mũtikaaneeke anabii aakwa ũũru.”  Inyuĩ andũ oothe a thĩ inĩraai MWATHANI, menyithanagiai o mũthenya ũrĩa atũhonokeetie. Ganĩraai ndũũrĩrĩ ũhoro wa riiri wake, ĩraai andũ oothe ũhoro wa ciĩko ciake cia magegania. Nĩ gũkorwo MWATHANI nĩ mũnene na nĩ wa kũgoocwo mũno; nĩ wa gũtĩĩo gũkĩra ngai ciothe. Ngai ciothe cia ndũũrĩrĩ nĩ mĩhianano mĩtheri, no MWATHANI nĩ we wombire igũrũ. Athiũrũrũkĩirio nĩ ũnene na riiri, nayo Hekaarũ yake ĩkaiyũra hinya na gĩkeno. Goocaai MWATHANI inyuĩ andũ oothe a thĩ, kumiai riiri o na hinya wake! Goocaai rĩĩtwa rĩa MWATHANI rĩrĩa rĩrĩ riiri, ũkaai Hekaarũinĩ yake mũrĩ na kĩheeo; thaathaiyai MWATHANI mwĩhumbĩĩte nguo cia ũthingu. Inainaai mwĩ mbere yake inyuĩ andũ oothe a thĩ! Thĩ ĩrũmĩĩte ũndũ ĩtangĩenyenyeka. Igũrũ tanĩrĩkene, thĩ nayo ta nĩcanjamũke! Ĩraai ndũũrĩrĩ ciothe atĩrĩ, “MWATHANI nĩ mũthamaki.” Iria tanĩrĩrurume o na indo ciothe iria irĩ kuo. Mĩgũnda tanĩcanjamũke o na kĩrĩa gĩothe gĩ thĩinĩ wayo! Hĩndĩ ĩyo mĩtĩ ya mũtitũ no ĩkiuge ngemi mbere ya MWATHANI, tondũ MWATHANI nĩarooka gwatha thĩ.  Cookeriai MWATHANI ngaatho tondũ nĩ mwega, ũtugi wake nĩ wa tene na tene. Mwĩreei atĩrĩ, “Tũhonokie, wee Ngai, ũrĩa ũtũhonokagia, tũcookanĩrĩrie na ũtũhonokie kuuma kwĩ ndũũrĩrĩ, nĩguo tũgũcookagĩrie ngaatho, na tũkumagie rĩĩtwa rĩaku rĩtheru. Goocaai MWATHANI Ngai wa Isiraeli! Mũkumiei rĩu na nginya tene na tene.” Nao andũ oothe makiuga “Ameni,” na makĩgooca MWATHANI. Gũthaathaĩria Ngai Jerusalemu na Gibeoni Naake Daudi agĩgĩtiga Asafu na aariũ a ithe Alawii matuĩke a gũthaathayagia Ngai marĩ o kũu Ithandũkũ rĩa Kĩrĩĩkanĩro rĩarĩ. Wĩra ũcio wa gũthaathaiya warĩ wa kũrutagwo mũthenya o mũthenya. Naake Obedi Edomu, mũrũ wa Jeduthuni, na andũ a mbarĩ yake mĩrongo ĩtandatũ na anaana () magĩtuĩka a kũmateithagĩrĩria. Naake Hosa na Obedi Edomu magĩtuĩka arangĩri a ihingo. Naake Zadoku mũthĩnjĩri Ngai, o na aariũ a ithe athĩnjĩri Ngai magĩtigwo hau nĩ Daudi, nĩguo marutagĩre magongoona ma njino kũndũ gũtũũgĩru kũrĩa gwathaathayagĩrio kũu Gibeoni. Maagĩrĩirwo nĩkũrutaga magongoona ma njino o rũũciinĩ na o hwaĩinĩ o ta ũrĩa kwandĩkĩĩtwo wathoinĩ ũrĩa MWATHANI aaheire Aisiraeli mahingagie. Ningĩ hamwe nao hagĩtigwo Hemani na Jeduthuni o na arĩa maathuurĩĩtwo noguo mainage nyĩmbo cia gũkumia MWATHANI nĩ ũndũ ũtugi wake nĩ wa tene na tene. Nao Hemani na Jeduthuni nĩ o maamenyagĩrĩra tũrumbeeta, thaani iria ihũũrithagio ikagamba, o na indo iria ingĩ ciahũthagĩrwo nĩ aini hĩndĩ ya kũgooca. Nayo mbarĩ ya Jeduthuni nĩ yo yarangagĩra ihingo.  Thuutha wa ũguo andũ makĩinũka o mũndũ gwake. Naake Daudi agĩcooka mũciĩ kũraathima andũ a mũciĩ wake.