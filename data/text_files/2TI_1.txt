 Kuuma kũrĩ niĩ Paũlũ, mũtũmwo wa Kristũ Jesũ nĩ ũndũ wa kwenda kwa Ngai, o niĩ ndatũmirwo ngaheane ũhoro wa muoyo ũrĩa twĩrĩirwo thĩinĩ wa Kristũ Jesũ.  Kũrĩ Timotheo mwana wakwa nyendeete: Wega na tha na thaayũ kuuma kwĩ Ngai Ithe, na kwĩ Mwathani witũ Kristũ Jesũ irogĩa nawe. Gũcookia ngaatho na kũũmĩrĩrio Niĩ nĩnjookagĩria Ngai ngaatho, o we ũrĩa ndungatagĩra na thamiri ĩtarĩ na ũcuuke o ta ũrĩa maithe maakwa ma tene meekaga. Ndĩmũcookagĩria ngaatho hĩndĩ ĩrĩa yothe ngũkũririkana mahooyainĩ maakwa ũtukũ na mũthenya. Hĩndĩ ĩrĩa ndaririkana maithori maaku-rĩ, nĩnjiguaga ngĩenda gũkuona, nĩguo njiyũrwo nĩ gĩkeno.  Nĩndirikanaga wĩtĩkio waku ũtarĩ wa ũhinga, wĩtĩkio o ta ũcio nĩguo warĩ na ũcũũguo Loisi na maitũguo Eunike. Ndĩ na ma ngiuga atĩ, o nawe wĩ na wĩtĩkio o ta ũcio wao. Kwoguo niĩ ndĩragĩkũririkania atĩ ndũkaahorie mwaki wa kĩheeo kĩa Ngai kĩrĩa waheirwo hĩndĩ ĩrĩa ndakũigĩrĩire mooko. Amu Ngai ndatũheire Roho wa gũtwĩkĩraga guoya; aatũheire roho wa gũtwĩkĩraga hinya, wendani, na kwĩnyiita maũndũinĩ moothe. Kwoguo ndũgagĩconoke ũkiumbũra Mwathani witũ, kana ũkĩheana ũira wakwa niĩ njoheetwo nĩ ũndũ wake. Kaba o nawe ũkoragwo ũgĩthĩĩnĩka nĩ ũndũ wa Ũhoro ũrĩa Mwega, amu Ngai nĩarĩkũheaga hinya. Ngai nĩ we watũhonokirie na agĩtwĩta tũtuĩke andũ aake. Ndaatwĩkire ũguo nĩ ũndũ wa ũrĩa twekĩĩte o tiga nĩ ũndũ wa kwenda gwake o na wega wake mwene. Wega ũcio Ngai aatũheire na ũndũ wa Jesũ Kristũ kuuma tene na tene. Wega ũcio rĩu nĩtũguũrĩirio na gũũka kwa Mũhonokia witũ Kristũ Jesũ. We nĩaniinire hinya wa gĩkuũ, na agĩtũmenyithia ũhoro wa muoyo wa tene na tene na ũndũ wa kũhunjia ũhoro ũrĩa Mwega.  Ũhoro ũcio Mwega nĩguo niĩ ndathuurirwo nduĩke mũhunjia, mũtũmwo na mũrutani waguo, na kĩu nĩkĩo gĩtũmi kĩrĩa gĩtũmaga niĩ thĩĩnio. Na niĩ ndiconokaga amu nĩnjũũĩ Ngai ũrĩa njĩtĩkĩĩtie, na ndĩ na ma atĩ nĩekũgitĩra maũndũ marĩa anjĩhokeire#. Anjĩhokeire: Kana “kĩrĩa ndĩmwĩhokeire.” kinya mũthenya ũcio ũgaakinya. Ciugo iria waiguire kuuma kũrĩ niĩ-rĩ, cirũmie wĩ na wĩtĩkio na wendo thĩinĩ wa Kristũ Jesũ. Maũndũ meega marĩa wee wĩhokeirwo nĩ Mwathani-rĩ, magitagĩre ũteithĩĩtio nĩ Roho Mũtheru ũrĩa ũikaraga thĩinĩ witũ. Atĩrĩĩrĩ, nĩũũĩ wega atĩ andũ oothe a Asia nĩmandiganĩirie, amwe aao nĩ Fegelo na Herimogena. Mwathani aroiguĩra andũ a mũciĩ wa Onesiforo tha, amu aanatũma njookwo nĩ thaayũ kaingĩ. We ndaconokire nĩkuona atĩ ndĩ muohe, amu hĩndĩ ĩrĩa aakinyire Roma nĩanjaririe na kĩyo mũno o kinya akĩnyona. Ningĩ wee nĩũũĩ wega ũrĩa aandeithirie hĩndĩ ĩrĩa ndaarĩ Efeso. Ndamũhoera Mwathani akaamũiguĩra tha Mũthenya ũcio!