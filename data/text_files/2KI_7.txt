 Naake Elisha agĩcookia atĩrĩ, “Tathikĩrĩria ũrĩa MWATHANI aroiga! Rũũciũ mathaa o ta maya, mũkeendagĩrio kiro ithatũ cia mũtu ũrĩa mũhinyu, kana kĩro ithathatũ cia mbaarĩ, gĩcunjĩ kĩmwe kĩa betha o kũu kĩhingoinĩ gĩa Samaria.” Nayo ndungata ĩyo yatungataga mũthamaki ĩkĩĩra Elisha atĩrĩ, “O na MWATHANI angiuria mbura, ũndũ ta ũcio ndũngĩĩkĩka.” Naake Elisha akĩmĩcookeria atĩrĩ, “Ũndũ ũcio nĩũgeekĩka maitho maaku makĩyonagĩra, no irio icio ndũgaacicama o na haniini.” Mbũtũ cia ita cia Siria kuumagara Na rĩĩrĩ, hau kĩhingoinĩ gĩa itũũra nĩhaarĩ andũ ana maarũarĩĩte mũrimũ mũũru wa ngoothi. Nao makĩũrania atĩrĩ, “Tũgũikara haaha nginya tũgaakua nĩkĩ? Tũngiuga tũthiĩ itũũrainĩ, ng'aragu nĩgũtũũraga tondũ nĩkuo ĩneneheire, ningĩ twaikara haaha, nĩtũgũkuĩra ho. Nĩ ũndũ ũcio nĩtũthiĩ kambĩinĩ ya andũ a Siria meenda gũtũũraga matũũrage. Na meenda gũtũhonokia matũhonokie.” Na rĩĩrĩ, gũgĩthiĩ kũgĩa na mairia magĩũkĩra magĩthiĩ kambĩinĩ ya andũ a Siria, makinya kuo matiakorire mũndũ o na ũmwe. MWATHANI nĩatũmĩĩte andũ a Siria maigue mũrurumo ta wa mbũtũ nene ya ita, ĩ na mbarathi na ngaari ciacio cia mbarathi, nao magĩciiria atĩ mũthamaki wa Isiraeli nĩakomboreete athamaki a Ahiti na a Misiri o hamwe na mbũtũ ciao cia ita mooke mamatharĩkĩre. Tondũ ũcio, hwaĩinĩ ũcio andũ a Siria nĩmoorĩĩte nĩguo mahonokie mĩoyo yao, na magatiga hema ciao, mbarathi ciao, ndigiri ciao, o na magatiga kambĩ o ro ũguo. Na rĩĩrĩ, rĩrĩa andũ acio ana maarũarĩĩte mũrimũ mũũru wa ngoothi maakinyire harĩa kambĩ yambĩrĩirie, magĩtoonya hemainĩ makĩrĩa na makĩnyua kĩrĩa maakorire kuo. Magĩcooka magĩkua betha na thahabu na nguo magĩthiĩ magĩcihitha. Nao magĩcooka rĩngĩ, magĩtoonya hemainĩ ĩngĩ magĩkuua o indo ingĩ magĩthiĩ magĩcihitha. Magĩcooka makĩĩrana o eene atĩrĩ, “Ũndũ ũyũ tũreeka ti mwega. Ũũmũũthĩ nĩ mũthenya wa kũheana ũhoro ũrĩa mwega na tũtiagĩrĩirwo nĩgũkira. Tũngĩeterera o nginya gũkĩe, no mũhaka tũkaaherithio. Nĩ ũndũ ũcio nĩtũthiĩ tũkeere andũ a nyũmba ya mũthamaki ũhoro ũyũ.” Tondũ ũcio makiuma kũu kambĩinĩ ya andũ a Siria magĩcooka Samaria. Makinya kuo makĩĩra aikaria a ihingo atĩrĩ, “Tũthiire kambĩinĩ ya andũ a Siria na tũtirĩ mũndũ tũiguire kana twonire, tiga o mbarathi na ndigiri cioheetwo, na hema o ta ũrĩa citigirwo!” Nao aikaria a ihingo makĩanĩrĩra ũhoro ũcio, ningĩ magĩcooka makĩmenyithia andũ a nyũmba ya mũthamaki. Naake mũthamaki akĩramũka kũrĩ o ũtukũ akĩĩra njaama ciake atĩrĩ, “Nĩngũmwĩra mĩbango yothe ĩrĩa andũ a Siria marabanga igũrũ riitũ. Nĩmamenyeete ũhoro wa ng'aragu ĩrĩa ĩĩ gũũkũ na ũndũ ũcio nĩũtũmĩĩte mathaame hemainĩ ciao magagĩthiĩ kwĩhitha gĩthakainĩ. Magagĩciiria atĩ ithuĩ no tũriuma gũũkũ itũũra tũthiĩ tũgacarie irio, na hĩndĩ ĩyo matũrigiicĩrie matũtuunye itũũra.” Mũndũ ũmwe wa njaama ciake akiuga atĩrĩ, “Twagũthaitha ũrekie andũ na mbarathi ithaano cia iria itigarĩĩte gũũkũ itũũrainĩ mathiĩ magatuĩrie ũhoro, nĩ gũkorwo o na aya megũtigwo gũũkũ megũkua gĩkuũ o ta kĩrĩa arĩa angĩ makuĩte.” Naake mũthamaki agĩthuura andũ amwe akĩmatũma na ngaari igĩrĩ cia mbarathi marũmĩrĩre ita cia Siria magatuĩrie ũhoro ũcio wega. Nao makĩmathingatia o nginya rũũĩinĩ rwa Jorodani. Na rĩĩrĩ, kũu njĩrainĩ guothe kwaiyũrĩĩte nguo na indo iria andũ a Siria maateyaga makĩũra. Nao arekio acio magĩcooka makĩhe mũthamaki ũhoro ũcio. Nao andũ a Samaria makĩambũrũrũka, magĩthiĩ magĩtaha indo kuuma kambĩinĩ ya andũ a Siria. Na rĩĩrĩ, kiro ithatũ cia mũtu ũrĩa mũhinyu, na kĩro ithathatũ cia mbaarĩ ikĩambĩrĩria kwendio gĩcunjĩ kĩmwe kĩa betha o ta ũrĩa MWATHANI oigĩĩte. Naake mũthamaki nĩatuĩte atĩ ndungata ĩrĩa yamũtungataga ĩrangangire kĩhingo, nao makĩmĩrangĩrĩrĩria hau kĩhingoinĩ ĩgĩgĩkuĩra ho o ta ũrĩa Elisha oigĩĩte hĩndĩ ĩrĩa mũthamaki aathiire kũmuona. Ningĩ ũhoro ũkĩhinga ũrĩa Elisha eerĩĩte mũthamaki atĩrĩ, “Rũũciũ o mathaa o ta maya, kiro ithatũ cia mũtu ũrĩa mũhinyu ikeendagio gĩcunjĩ kĩmwe kĩa betha, kiro ithathatũ cia mbaarĩ, ikeendagio o thogora ũcio o kũu kĩhingoinĩ gĩa itũũra rĩa Samaria.” Ningĩ mũrekio wa mũthamaki ndacamire irio icio nĩ ũndũ nĩakararĩĩtie Elisha akoiga atĩ, “O na MWATHANI akoiria mbura, ũndũ ta ũcio ndũngĩkĩka.” No Elisha nĩamwĩrĩĩte atĩ ũndũ ũcio ũgeekĩka akĩyonagĩra na maitho maake, no ndagaacama irio icio o na haniini. Ũguo nĩguo mũndũ ũcio aakuire thuutha wa kũrangĩrĩrio hau kĩhingoinĩ gĩa itũũra.