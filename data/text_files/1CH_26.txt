 Arangĩri a Hekaarũ Na rĩĩrĩ, Alawii aya nĩ o maathuurirwo arangĩri a Hekaarũ: Kuuma mbarĩ ya Kora nĩ Meshelemia, mũrũ wa Kore, wa mbarĩ ya Asafu. Naake Meshelemia aarĩ ithe wa aariũ mũgwanja, nao maarũmanĩrĩire ta ũũ: Zekaria, Jediaeli, Zebadia, Jathinieli, Elamu, Jehohanani, na Eliehoenai.  Ningĩ nĩhaarĩ na Obedi Edomu ũrĩa Ngai aaraathimĩĩte na aariũ anaana; nao maarũmanĩrĩire ta ũũ: Shemaia, Jehozabadu, Joa, Sakaru, Nethaneli, Amieli, Isakaru, na Peulethai. -Shemaia irigithaathi rĩa Obedi Edomu aarĩ ithe wa aariũ atandatũ, nao nĩ o: Othini, Refaeli, Obedi, Elizabadu, Elihu na Semakia. Nao maarĩ andũ a bata mũno mbarĩinĩ icio nĩ ũndũ maarĩ na ũhoti mũingĩ. Ningĩ Elihu na Semakia nĩmoonekaga me na iheeo cia mwanya. Andũ arĩa moimire mũciĩinĩ wa Obedi Edomu a kũrutaga wĩra wa kũrangĩra Hekaarũ maarĩ mĩrongo ĩtandatũ na eerĩ na maarĩ njoorua cia mawĩra macio. Naguo mũciĩ wa Meshelemia kwoimire andũ njoorua ikũmi na anaana. Thĩinĩ wa mbarĩ ya Merari kwoimire Hosa, ũrĩa warĩ na aariũ ana: Shimuri, (ũcio nĩ we ithe aatuire mũtongoria wa acio angĩ o na gũtuĩka ti we warĩ wa irigithaathi.) Hilikia, Tebalia, na Zekaria. Na rĩĩrĩ, arangĩri a Hekaarũ oothe arĩa moimĩĩte mũciĩ wa Hosa, maarĩ ikũmi na atatũ. Na rĩĩrĩ, arangĩri acio a Hekaarũ maagayanĩĩtio ikundi ikundi kũringana na mbarĩ ciao. Ningĩ maagaĩirwo mawĩra kũu Hekaarũinĩ o ta ũrĩa Alawii arĩa angĩ maagaĩirwo. O nyũmba, gũtekũbaarwo mũigana wayo, yaikirie kura nĩ geetha ĩmenye kĩhingo kĩrĩa ĩrĩrangagĩra. Na rĩĩrĩ, Shelemia oire kura ya kũrangagĩra kĩhingo kĩa mwena wa na irathĩro, naake Zekaria mũũrũwe, mũndũ warĩ mũtaarani wa bata, kura ya kũrangĩra kĩhingo kĩa na mwena wa na rũgongo. Naake Obedi Edomu akĩoya kura ya kũrangĩra kĩhingo kĩa mwena wa na kĩanda, nao aariũ aake kura ya kũrangagĩra mathitoo. Nao Shupimu na Hosa makĩoya kura ya kũrangĩra kĩhingo kĩa mwena wa na ithũĩro o na kĩhingo gĩa Shalekethu kĩrĩa kĩarĩ barabarainĩ ya na rũgongo.Wĩra ũcio wa kũrangĩra nĩgũtuanĩrwo watuanagĩrwo. Na rĩĩrĩ, mwena wa irathĩro warangagĩrwo nĩ arangĩri atandatũ o mũthenya, mwena wa na rũgongo arangĩri ana o mũthenya, o naguo mwena wa na kĩanda arangĩri ana o mũthenya. Thitoo ciarangagĩrwo nĩ arangĩri ana o mũthenya, o thitoo arangĩri eerĩ. Ningĩ kĩbanda kĩrĩa kĩarĩ na mwena wa ithũĩro kĩarĩ na aikaria ana a gũikaria mwena wa barabara, na eerĩ magaikaria kĩbanda kĩo kĩene. Macio nĩ mo mawĩra ma kũrangĩra marĩa Alawii a mbarĩ ya Kora na ya Merari maagaĩirwo. Mawĩra mangĩ Hekaarũinĩ Na rĩĩrĩ, Alawii arĩa angĩ#. Alawii arĩa angĩ: Kĩhibirania kiugaga Alawii, Ahija nĩ we wamenyagĩrĩra. nĩ o maamenyagĩrĩra mũthiithũ wa Hekaarũ o na mathitoo kũrĩa kwaigĩĩtwo iheeo ciothe iria nyamũre. Naake Ladani, ũmwe wa aariũ a Gerishoni, nĩwe warĩ ithe wa nyũmba mwanya mwanya iria ciahĩmbĩirie o na nyũmba ya mũũrũwe Jehieli. Nao Zethamu na Joeli, aariũ a Jehieli, nĩ o maamenyagĩrĩra mũthiithũ wa Hekaarũ na mathitoo. Ningĩ njiarwa cia Amuramu, Iziharu, Heburoni, na Uzieli o nacio nĩciagaĩirwo mawĩra ma kũrutaga. Na rĩĩrĩ, Shebueli mũrũ wa Gerishomu, mũrũ wa Musa, nĩwe warĩ mũnene wa kũndũ kũrĩa kwaigagwo mĩthiithũ ya Hekaarũ. Nao andũ a Shebueli, arĩa moimanĩĩte na Eliezeri mũrũ wa nyina na Gerishomu, maahaanaga ta ũũ: Eliezeri aarĩ ithe wa Rehabia, naake Rehabia aarĩ ithe wa Jeshaia, naake Jeshaia ithe wa Joramu, naake Joramu aarĩ ithe wa Zikiri, naake Zikiri aarĩ ithe wa Shelomithu. Shelomithu na andũ a mũciĩ wake, nĩ o maamenyagĩrĩra iheeo iria mũthamaki Daudi, atongoria a mbarĩ, a nyũmba, na a thigari maamũrĩire Ngai. Nao magĩkĩoya indo imwe cia iria maatahĩĩte mbaarainĩ, magĩciamũra nĩguo ihũthagĩrwo Hekaarũinĩ. O na ningĩ Shelomithu na andũ a mũciĩ wake no o maamenyagĩrĩra indo ciothe iria ciamũrĩĩtwo nĩ ũndũ wa kũhũthĩrwo Hekaarũinĩ. Hamwe na icio no o maamenyagĩrĩra iheeo iria ciaheanĩĩtwo nĩ mũnabii Samũeli, mũthamaki Saũlũ, Abineri mũrũ wa Neri, na Joabu mũrũ wa Zeruia. Mawĩra ma Alawii arĩa angĩ Kuuma njiarwainĩ cia Iziharu, Kenania na aariũ aake nĩ o maaheirwo mawĩra ma wathani ma kũigaga rekondi na gũtuithania maciira ma andũ a Isiraeli. Kuuma njiarwainĩ cia Heburoni, Hashabia na andũ a nyũmba yake ngiri ĩmwe na magana mũgwanja (,), andũ maarĩ njamba, magĩthuurĩrwo wĩra wa kũramataga maũndũ moothe ma ũndini o na ma mwathanĩre bũrũri wa Isiraeli wa na mwena wa ithũĩro wa rũũĩ rwa Jorodani. Njiarwainĩ cia Heburoni Jeria nĩ we warĩ mũtongoria wao. Na rĩĩrĩ, mwaka wa mĩrongo ĩna wa ũthamaki wa Daudi-rĩ, gũgĩtuĩrio ũhoro gũkĩmenyekana atĩ njiarwa imwe cia rũciaro rwa Heburoni iria ciarĩ thigari njoorua ciatũũraga Jazeri bũrũriinĩ wa Gileadi. Naake mũthamaki Daudi agĩthuura andũ ngiri igĩrĩ na magana mũgwanja (,), atongoria a bata kuuma mũciĩ wa Jeria. Andũ acio akĩmatua a kũramataga maũndũ moothe ma ũndini na ma mwathanĩre bũrũriinĩ wa Isiraeli na mwena wa irathĩro wa rũũĩ rwa Jorodani, ũrĩa wahĩmbĩirie rũgongo rwa andũ a Reubeni, Gadi, na nuthu ya mũhĩrĩga wa Manase.