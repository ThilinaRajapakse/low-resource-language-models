 Amazia mũthamaki wa Juda (Maũ .-) Na rĩĩrĩ, Amazia mũrũ wa Joashu aambĩrĩirie gũthamaka Juda mwakainĩ wa keerĩ wa ũthamaki wa Jehoashu mũrũ wa Jehoahazu thĩinĩ wa Isiraeli. Naake aambĩrĩirie gũthamaka arĩ wa mĩaka mĩrongo ĩĩrĩ na ĩtaano, na agĩthamaka mĩaka mĩrongo ĩĩrĩ na kenda kũu Jerusalemu. Nyina eetagwo Jehoadini wa kuuma o kũu Jerusalemu. Naake agĩgĩĩka maũndũ maingĩ marĩa maakenagia MWATHANI, no ndahaanaga ta guukawe Daudi; handũ ha ũguo eekire o maũndũ ta marĩa meekĩĩtwo nĩ ithe Joashu. No rĩĩrĩ, ndaigana kũmomorania kũndũ kũrĩa gũtũũgĩru kũrĩa gwathaathayagĩrio mĩhianano, nao andũ magĩthiĩ na mbere kũrutĩra magongoona kuo o na gũcina ũbaani. Rĩrĩa Amazia ekinyĩire ta mũthamaki, akĩũraga njaama ciake iria cioragĩĩte ithe ũrĩa warĩ mũthamaki.  No rĩĩrĩ, ndaigana kũũraga ciana cia ooragani acio, no nĩahingirie ũrĩa MWATHANI aathanĩĩte Wathoinĩ wa Musa atĩrĩ, “Aciari matikaanooragwo nĩ ũndũ wa mahĩtia ma ciana ciao, kana ciana ciũragwo nĩ ũndũ wa mahĩtia ma aciari aacio; o mũndũ arĩũragagwo nĩ ũndũ wa meehia maake we mwene.” Naake Amazia akĩũraga thigari ngiri ikũmi (,) cia rũũrĩrĩ rwa Aedomu, aaciũragĩire kũu gĩtuambainĩ gĩa Cumbĩ. O na akĩhũũrana mbaara agĩtuunyana itũũra rĩa Sela, akĩrĩĩta Jokitheeli, na rĩtũũraga rĩĩtagwo ũguo o na ũũmũũthĩ. Hĩndĩ ĩyo Amazia akĩrekia arekio kwĩ mũthamaki Jehoashu mũrũ wa Jehoahazu mũrũ wa Jehu mũthamaki wa Isiraeli ikamwĩre atĩrĩ, “Ũka tũng'eng'ane.#. Ũka tũng'eng'ane: Maandĩko mamwe moigaga, ũka tũgĩe na mũcemanio.” Naake Jehoashu akĩmũcookeria atĩrĩ, “Kwĩ hĩndĩ mũigua wa irĩma cia Lebanoni watũmire ndũmĩrĩri kwĩ mũtarakwa ũkiuga atĩrĩ, ‘He mũrũ wakwa mwarĩguo amũhikie.’ Na hĩndĩ o ĩyo hakĩhĩtũka nyamũ ya gĩthaka ĩkĩrangaranga mũigua ũcio. Atĩrĩĩrĩ Amazia, nĩũhooteete Aedomu na nĩũiyũrĩĩtwo nĩ mwĩtĩĩo. Rĩu-rĩ wagĩrĩirwo nĩkũiganwo nĩ ngumo ĩyo wĩ nayo na ũikare o gwaku mũciĩ. Nĩkĩ gĩgũtũma wende gũthogotha njũkĩ ũkĩreeherere andũ aaku a Juda thĩĩna?” No rĩĩrĩ, Amazia akĩrega gũthikĩrĩria. Tondũ ũcio Joashu, mũthamaki wa Isiraeli, na Amazia, mũthamaki wa Juda, makiumagara magĩthiĩ kũrũĩra itũũrainĩ rĩa Bethi Shemeshi bũrũriinĩ wa Juda. Nacio thigari cia Juda igĩgĩtoorio nĩ thigari cia Isiraeli, nacio ikĩura ikĩĩinũkĩra. Naake Jehoashu mũthamaki wa Isiraeli akĩnyiita Amazia akĩmũtwara Jerusalemu. Agĩcooka agĩtharia rũthingo rwa itũũra rĩu kuuma kĩhingoinĩ kĩa Efiraimu nginya kĩhingoinĩ gĩa Koona, handũ ha ũraihu wa mita ta magana meerĩ. Agĩkuua thahabu na betha iria oonire Hekaarũinĩ, hamwe indo iria ingĩ oonire kuo, o na agĩkuua mũthiithũ wothe wa nyũmba ya mũthamaki, agĩthiĩ nacio Samaria. Ningĩ agĩkuua andũ mĩgwate ya gũgaakũũrwo thuuthainĩ agĩthiĩ nao. Na rĩĩrĩ, maũndũ marĩa mangĩ Jehoashu eekire, o hamwe na ũrĩa aarũire na ũcamba na Amazia mũthamaki wa Juda, maandĩkĩĩtwo Ibukuinĩ rĩa Hisitoria ya Athamaki a Isiraeli. Naake Jehoashu agĩkua, agĩthikwo mbĩĩrĩrainĩ cia athamaki kũu Samaria, naake mũũrũwe Jeroboamu wa Keerĩ agĩthamaka ithenya rĩake. Amazia mũthamaki wa Juda gũkua (Maũ .-) Na rĩĩrĩ, Amazia mũthamaki wa Juda agĩtũũra muoyo mĩaka ĩngĩ ikũmi na ĩtaano thuutha wa gũkua kwa Jehoashu mũthamaki wa Isiraeli. Na rĩĩrĩ, maũndũ marĩa mangĩ Amazia eekire maandĩkĩĩtwo Ibukuinĩ rĩa Hisitoria ya Athamaki a Juda. Nao andũ makĩgĩa ndundu o kũu Jerusalemu nĩguo moorage Amazia. Naake akĩũra agĩthiĩ itũũra rĩa Lakishi, no nacio thũ ciake ikĩmũrũmĩrĩra o nginya kuo, ikĩmũũraga. Nao andũ acio makĩgĩkuua kĩimba gĩake na mbarathi magĩgĩcookia Jerusalemu, magĩgĩthika mbĩĩrĩrainĩ cia athamaki o kũu itũũra rĩa Daudi. Nao andũ oothe a Juda makĩoya Uzia makĩmũtua mũthamaki ithenya rĩa ithe Amazia. Hĩndĩ ĩyo Uzia aarĩ wa mĩaka ikũmi na ĩtandatũ. Naake akĩhoota itũũra rĩa Elathu o rĩngĩ na akĩrĩaka rĩngĩ ithe arĩĩkia gũkua. Mũthamaki Jeroboamu wa Keerĩ wa Isiraeli Na rĩĩrĩ, Jeroboamu mũrũ wa Jehoashu aambĩrĩirie gũthamaka Isiraeli mwakainĩ wa ikũmi na ĩtaano wa ũthamaki wa Amazia mũrũ wa Joashu thĩinĩ wa Juda. Naake agĩthamaka mĩaka mĩrongo ĩna na ũmwe kũu Samaria. Naake agĩgĩĩka maũndũ maingĩ mooru marĩa mataakenagia MWATHANI o ta marĩa meekĩĩtwo nĩ Jeroboamu mũrũ wa Nebati ũrĩa watũmire Aisiraeli meehie.  Naake agĩcookia mũhaka wa bũrũri ũrĩa wothe warĩ wa Isiraeli, kuuma o itoonyeroinĩ rĩa Hamathu na mwena wa na rũgongo o nginya iria rĩa Cumbĩ na mwena wa kĩanda. Ũguo nĩguo MWATHANI Ngai wa Isiraeli oigĩĩte na kanua ka mũnabii Jona mũrũ wa Amitai ũrĩa woimĩĩte Gathu Heferi. Naake MWATHANI akĩona atĩ Aisiraeli nĩmaathĩĩnagio mũno na gũtiarĩ mũndũ o na ũmwe wa kũmateithia. No rĩĩrĩ, ndwarĩ muorooto wa MWATHANI maniinwo o biũ tene na tene, kwoguo akĩmatũmĩra mũthamaki Jeroboamu wa Keerĩ akĩmahonokia. Na rĩĩrĩ, maũndũ marĩa mangĩ Jeroboamu wa Keerĩ eekire, o na ũrĩa aarũire na ũcamba, o na ũrĩa acookirie Damasiki na Hamathu wathoinĩ wa Isiraeli, maũndũ macio moothe maandĩkĩĩtwo Ibukuinĩ rĩa Hisitoria ya Athamaki a Isiraeli. Naake Jeroboamu agĩkua, agĩthikwo mbĩĩrĩrainĩ cia athamaki, naake Zakaria mũũrũwe agĩthamaka ithenya rĩake.