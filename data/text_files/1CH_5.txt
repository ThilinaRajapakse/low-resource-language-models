 Njiarwa cia Reubeni  Ici nĩcio njiarwa cia Reubeni, irigithaathi rĩa Jakubu. (Na rĩĩrĩ, tondũ Reubeni nĩakomire na mũtumia ũmwe wa kũigwo wa ithe, nĩatuunyirwo ũrigithaathi ũkĩheeo Josefu.  No rĩĩrĩ, nĩ thĩinĩ wa mũhĩrĩga wa Juda kuoimire mũtongoria wa mĩhĩrĩga yothe tondũ nĩguo wagĩire na hinya.) Reubeni, irigithaathi rĩa Jakubu, aarĩ ithe wa aariũ ana: Hanoku, Palu, Hezironi, na Karimi. Ici nĩcio njiarwa cia Joeli kuuma rũciaro rũmwe kinya rũrĩa rũngĩ. Joeli aarĩ ithe wa Shemaia, Shemaia aarĩ ithe wa Gogu, Gogu aarĩ ithe wa Shimei, Shimei aarĩ ithe wa Mika, Mika aarĩ ithe Reaia, Reaia aarĩ ithe wa Baali,  Baali aarĩ ithe wa Beera. Na rĩĩrĩ, Beera nĩ we warĩ mũtongoria wa mũhĩrĩga, no nĩanyiitirwo nĩ Tiligathu Pileseri mũthamaki wa Asiria agĩthaamio. Nao andũ arĩa maarĩ atongoria a mbarĩ, thĩinĩ wa mũhĩrĩga wa Reubeni maarĩ: Jeieli na nĩwe warĩ mũnene wao, Zekaria, Bela mũrũ wa Azazu na mũcũkũrũ wa Shema wa mbarĩ ya Joeli ĩrĩa yatũũraga Aroeri o nginya Nebo na Baali Meoni. Tondũ wa ũrĩa mbarĩ ĩyo yarĩ na mahiũ maingĩ bũrũriinĩ wa Gileadi, ĩkĩĩgwatĩra o na mwena wa irathĩro wa werũ ũcio wothe o nginya rũũĩ rwa Farati. Ningĩ matukũinĩ ma mũthamaki Saũlũ, mũhĩrĩga ũcio wa Reubeni nĩwatharĩkĩire njiarwa cia Hagari, ũgĩciũraga, ũgĩtũũra bũrũriinĩ wacio mwena wa irathĩro wa Gileadi. Njiarwa cia Gadi Na rĩĩrĩ, mũhĩrĩga wa Gadi watũũrire bũrũri wa Bashani ũrĩa ũrĩ na mwena wa na rũgongo wa mũhĩrĩga wa Reubeni o nginya Saleka na mwena wa irathĩro. Naake Joeli nĩ we warĩ mũnene wao, naake Shafamu nĩwe warĩ mũnyiinyi wake, nao Janai na Shafatu nĩ o maambĩrĩirie mbarĩ iria ingĩ ciatũũraga Bashani. Nao andũ a mĩhĩrĩga ĩyo ĩngĩ arĩa maatũũraga kuo maarĩ a mbarĩ ici mũgwanja: mbarĩ ya Mikaeli, Meshulamu, Sheba, Jorai, Jakani, Zia, na ya Eberi. Acio maarĩ njiarwa cia Abihaili mũrũ wa Huri, Huri mũrũ wa Jaroa, Jaroa mũrũ wa Gileadi, Gileadi mũrũ wa Mikaeli, Mikaeli mũrũ wa Jeshishai, Jeshishai mũrũ wa Jahado, naake Jahado mũrũ wa Buzi. Ahi mũrũ wa Abidieli na mũcũkũrũ wa Guni, nĩ we warĩ mũtongoria wa mbarĩ icio. Mbarĩ icio ciatũũraga Gileadi na Bashani, matũũrainĩ maakuo, o na bũrũri wothe wa Sharoni ũrĩa warĩithagio. (Rekondi icio ciothe ciacookanĩrĩirio matukũinĩ ma Jothamu mũthamaki wa Juda na ma Jeroboamu wa Keerĩ, mũthamaki wa Isiraeli.) Mbũtũ cia ita cia mĩhĩrĩga ya mwena wa irathĩro Na rĩĩrĩ, nĩkwarĩ thigari ngiri mĩrongo ĩna na inya na magana mũgwanja ma mĩrongo ĩtandatũ (,) kuuma mũhĩrĩgainĩ wa Reubeni na wa Gadi na nuthuinĩ ya mũhĩrĩga wa Manase iria ciarĩ njamba cia kũrũa na hiũ cia njora, ngo, na moota. Nĩcioimagarire igĩthiĩ kũrũa na mĩhĩrĩga ya Hagari nĩ yo: Jeturu, Nafishi, na Nodabu. Nacio igĩkĩĩhoka Ngai, na ikĩmũhooya aciteithie, naake Ngai akĩigua mahooya maacio, agĩtuma ihoote njiarwa cia Hagari, o na arĩa maaciteithagĩrĩria. Nacio igĩcooka igĩtaha kuuma gwĩ thũ icio ciacio, ngamĩĩra ngiri mĩrongo ĩtaano (,), ng'ondu ngiri igĩrĩ cia magana mataano (,) ndigiri ngiri igĩrĩ (,) na mĩgwate ngiri igana rĩmwe (,). Ningĩ ikĩũraga thigari cia thũ nyingĩ, nĩ ũndũ ciarũaga Ngai aarĩ mwena wacio. Nayo mĩhĩrĩga ĩyo ĩgĩthiĩ gũtũũra bũrũriinĩ ũcio o nginya hĩndĩ ya ithaamĩrio. Nuthu ya mũhĩrĩga wa Manase ya mwena wa irathĩro Nao andũ a nuthu ya mũhĩrĩga wa Manase magĩtũũra bũrũriinĩ wa Bashani o nginya Baali Herimoni, Seniru, o na mwena wa na rũgongo wa kĩrĩma kĩa Herimoni. Nao magĩkĩingĩha mũno. Aya nao nĩ o maarĩ atongoria a mbarĩ ciao: Eferi, Ishi, Elieli, Azirieli, Jeremia, Hodavia, na Jadieli. Andũ acio maarĩ thigari njoorua na atongoria marĩ igweta a mbarĩ ciao. Mĩhĩrĩga ya mwena wa irathĩro gũthaamio Nao andũ acio makĩremera Ngai wa maithe maao makĩmũtirĩka, makĩambĩrĩria gũthaathaiya ngai cia mĩhianano cia andũ a ndũũrĩrĩ iria Ngai aingatĩĩte kuuma kuo.  Kwoguo Ngai akĩhe Puli mũthamaki wa Aasiria (na no we Tigilathu Pileseri) hinya wa gũtharĩkĩra bũrũri wao. Naake agĩthaamia mũhĩrĩga wa Reubeni, wa Gadi na nuthu ya mũhĩrĩga wa Manase akĩmĩtwara ĩgatũũre Hala, Haboru Hara o na hakuhĩ na rũũĩ rwa Gozani, na nokuo ĩtũire nginyagia ũũmũũthĩ.