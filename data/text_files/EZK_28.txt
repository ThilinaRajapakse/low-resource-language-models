 Ũrathi mũũru ũkoniĩ mũthamaki wa Turo MWATHANI akĩnjarĩria akĩnjĩĩra atĩrĩ, “Mũrũ wa mũndũ, arĩria mũthamaki wa Turo ũmũmenyithie atĩ niĩ MWATHANI Mwene Hinya Wothe ngũmwĩra atĩrĩ, ‘Wĩrahaga ũkiugaga atĩ ũrĩ ngai na atĩ ũikaraga wĩtũũgĩrĩĩtie ta ngai iriainĩ gatagatĩ. No rĩĩrĩ, wee ndũrĩ ngai, o na ũngĩĩtua ngai, ũrĩ o mũndũ. Ningĩ wĩciiragia atĩ ũrĩ mũũgĩ kũrũũga Danieli, na gũtirĩ ũndũ o na ũmwe ũrĩ hithoinĩ ũtooĩ. Nĩũtũmĩrĩĩte ũũgĩ waku na ũmenyo waku ũgeetongia, na ũkagĩa na mũthiithũ mũingĩ wa betha na thahabu. Nĩũhũũrĩĩte mbiacara na ũũgĩ ũkeeyonera ũtonga mũingĩ, na rĩu nĩgwĩtĩĩa ũretĩĩa nĩ ũndũ wa ũtonga ũcio.  “ ‘Nĩ ũndũ ũcio niĩ MWATHANI Mwene Hinya Wothe ngũkwĩra ũũ: Tondũ nĩwĩtĩĩĩte ũgeetua mũũgĩ ta ngai, ngũkũreehithĩria ndũũrĩrĩ ng'eni itarĩ tha, ithũũkangie indo ciaku iria thaka, iria woneete na ũmenyo na ũũgĩ waku. Igũkũũraga icooke igũikie iriainĩ kũrĩa kũriku. Nĩũgũkĩĩraha atĩ ũrĩ ngai mbere ya acio megũkũũraga? Mbere ya acio megũkũũraga, ũrĩ o mũndũ, no ti ngai! Ũgũkua gĩkuũ gĩa gĩconoko ũũragĩĩtwo nĩ ndũũrĩrĩ icio. Nĩ niĩ MWATHANI Mwene Hinya Wothe ndoiga ũguo.’ ” Mũthamaki wa Turo kũng'aũranio MWATHANI akĩnjarĩria akĩnjĩĩra atĩrĩ, “Mũrũ wa mũndũ, tungĩra mũthamaki wa Turo rwĩmbo rwa macakaya ũmũinĩre atĩrĩ, ‘MWATHANI Mwene Hinya Wothe ekuuga ũũ: Andũ maregerekanagia nawe, nĩ ũrĩa ũraarĩ mũkinyanĩru, mũũgĩ, na mũthaka. Ũratũũraga Edeni, mũgũndainĩ wa Ngai. Ũrehumbaga mĩthemba yothe ya tũhiga twa goro: rubi iria nduune, arumaathi, tũhiga twa goro twa rangi wa yerũũ, tũhiga twa goro twa rangi wa ngirini kana wa mũtukanio wa mburuu na ngirini, tũhiga twa goro twa rangi mũtuune, tũhiga twa goro tũrĩ na marangi mĩthemba mĩingĩ twitagwo Jasiperi, tũhiga twa goro twa rangi wa mburuu, tũhiga twa goro twa rangi wa ngirini ũrĩa mũtheru mũno, na arumaathi ĩrĩa nduune, o na ũkeegemia na thahabu. Tũhiga tũu twahaarĩirio nĩ ũndũ waku o mũthenya ũrĩa wombirwo. Ndatũire njigĩĩte mũraika wa gũkũgitagĩra, ngũigĩĩte kĩrĩmainĩ gĩakwa kĩrĩa kĩamũre, na waceeraceeraga kũndũ kũrĩ tũhiga twa goro tũkũhenia. Mĩthiĩre yaku yakoreetwo ĩrĩ mĩega kuuma rĩrĩa wombirwo, o kinya rĩrĩa wambĩrĩirie kũmaramara. Mbiacara ciaku ciaingĩha, nĩwaingĩhirie ũtuunyani, nawe ũgĩgĩĩka meehia maingĩ. Kwoguo ngĩkũingata na hinya uume kĩrĩmainĩ gĩakwa kĩrĩa kĩamũre. Naake mũraika ũrĩa wa kũgitagĩra agĩkũingata kuuma kũu kwarĩ tũhiga twahenagia. Wetĩĩaga tondũ wa ũrĩa warĩ mũthaka; riiri waku nĩwatũmire wĩke maũndũ ma ũrimũ. Kwoguo ngĩgũtengemania thĩ ũkĩonagwo nĩ athamaki nĩguo merute nawe. Rĩrĩa wahũũraga mbiacara icio ciaku nyingĩ, na wekaga meehia maingĩ mbiacarainĩ icio, nĩwathaahirie kũndũ kũrĩa wathaathayagĩria. Na niĩ ngĩreehithia mwaki ũgĩgũcina, ngĩgũtiga ũrĩ o mũhu; ndeekire ũguo wĩroreirwo nĩ andũ oothe. Andũ arĩa oothe maakũũĩ nĩmamakĩĩte nĩ ũndũ wa ũrĩa ũkorereirwo nĩ mũtino mũnene, magetigĩra matigatuĩke ta we; ndũgaacooka kũririkanwo tene na tene.’ ” Ũrathi mũũru ũkoniĩ Sidoni  MWATHANI akĩnjarĩria o rĩngĩ akĩnjĩĩra atĩrĩ, “Mũrũ wa mũndũ, hũgũkĩra itũũra rĩa Sidoni, ũrĩrathĩre ũhoro mũũru, ũrĩĩre atĩrĩ, ‘Niĩ, MWATHANI Mwene Hinya Wothe, nguuga atĩ niĩ ndĩ thũ yaku, wee Sidoni. Andũ nĩmakaangooca rĩrĩa makoona ũrĩa ngeeka nawe. Nĩmakaamenya atĩ nĩ niĩ MWATHANI rĩrĩa ngoonania ũrĩa ndĩ mũtheru ngĩkũherithia. Nĩngaagũtũmĩra mĩrimũ, ndũme thakame ĩnyũrũrũke njĩrainĩ ciaku. Ũgaatharĩkĩrwo kuuma mĩena yothe, na andũ aaku mooragwo na rũhiũ rwa njora. Hĩndĩ ĩyo nĩũkaamenya atĩ nĩ niĩ MWATHANI.’ ” Andũ a Isiraeli nĩmakaaraathimwo MWATHANI ekuuga atĩrĩ, “Gũtigaacooka kũgĩa kĩndũ ta cong'e kĩngĩtheeca andũ a Isiraeli, o na kana kĩndũ ta mũigua kĩngĩmaiguithia ruwo kĩumĩĩte kũrĩ arĩa oothe mamathiũrũrũkĩirie, na maatũire mameekaga maũndũ mooru. Hĩndĩ ĩyo nĩmakaamenya atĩ nĩ niĩ MWATHANI Mwene Hinya Wothe.” Ningĩ MWATHANI Mwene Hinya Wothe akiuga atĩrĩ, “Nĩngaaruta andũ a Isiraeli ndũũrĩrĩinĩ ciothe kũrĩa ndamahurunjire, na ndũũrĩrĩ ciothe nĩikaamenya atĩ niĩ ndĩ mũtheru. Hĩndĩ ĩyo magaatũũra bũrũriinĩ wao kĩũmbe, ũrĩa ndaheire ndungata yakwa Jakubu. Magaatũũra bũrũri ũcio na thaayũ. Nĩmagaaka nyũmba na mahande mĩthabibũ. Nĩmagaatũũra bũrũriinĩ ũcio na thaayũ, tondũ nĩngaaherithia andũ oothe arĩa maatũire mameekaga maũndũ mooru, o acio mamathiũrũrũkĩirie. Hĩndĩ ĩyo nĩmakaamenya atĩ nĩ niĩ MWATHANI Ngai wao.”