 Matũũra ma kũũrĩra  Ningĩ MWATHANI akĩĩra Joshua eere andũ a Isiraeli atĩrĩ, “Thuuraai matũũra ma kũũragĩrwo marĩa ndaathire Musa amwĩre ũhoro wamo. Mũndũ o wothe ũrĩa ũngĩũraga mũndũ ateciirĩĩtie gwĩka ũguo, arĩũragĩra kuo ndakaae kũnyiitwo nĩ mũndũ ũrĩa ũrenda kwĩrĩhĩria nĩ ũndũ wa mũndũ ũcio ũũragĩĩtwo. Mũndũ ũcio ũũraganĩĩte, no ooragĩre itũũra rĩmwe rĩa matũũra macio. Arĩthiaga akarũũgama thoome wa itũũra rĩu harĩa maciira matuithanagĩrio, agataarĩria atongoria a itũũra rĩu ũrĩa eekĩĩte. Nao makamwĩtĩkĩria atoonye itũũra na makamũhe handũ ha gũikara nĩguo atũũre kuo. Mũndũ ũrĩa ũrenda kwĩrĩhĩria angĩmũrũmĩrĩra kuo-rĩ, andũ a itũũra rĩu matikaaneane mũũragani ũcio kũrĩ we. No nginya mamũgitĩre nĩ gũkorwo ooragire mũndũ ũcio ũngĩ atekwenda, na ndarĩ na ũthũ naake o na haniini. Mũndũ ũcio ũũraganĩĩte agĩtũũre itũũrainĩ rĩu o nginya hĩndĩ ĩrĩa agaatuĩrwo ciira nĩ andũ aarĩo, na o nginya hĩndĩ ĩrĩa mũthĩnjĩri Ngai Ũrĩa Mũnene wa hĩndĩ ĩyo agaakua. Hĩndĩ ĩyo mũndũ ũcio woraganĩĩte no agĩcooke gwake mũciĩ o itũũrainĩ rĩake, rĩrĩa oimĩĩte akĩũra.” Nĩ ũndũ ũcio, andũ a Isiraeli magĩkĩamũra Kedeshi thĩinĩ wa Galili bũrũriinĩ ũrĩa ũrĩ irĩma wa Nafutali. Magĩcooka makĩamũra Shekemu, itũũra rĩrĩa rĩĩrĩ bũrũriinĩ ũrĩa ũrĩ irĩma wa Efiraimu, o na itũũra rĩa Heburoni rĩrĩa rĩĩrĩ bũrũri ũrĩa ũrĩ irĩma wa Juda. Matũũra macio moothe maarĩ mwena wa ithũĩro wa Jorodani. Matũũra marĩa maathuurire mwena wa na irathĩro wa Jorodani nĩ Bezeri, itũũra rĩrĩa rĩĩrĩ werũinĩ ũrĩa mwaraganu ũrĩa ũrĩ na mwena wa irathĩro wa Jeriko, bũrũriinĩ wa Reubeni. O na magĩthuura Ramothu, itũũra rĩrĩa rĩĩrĩ Gileadi, bũrũriinĩ wa Gadi, na itũũra rĩa Golani rĩrĩa rĩĩrĩ Bashani, bũrũriinĩ wa Manase. Macio nĩ mo matũũra ma kũũrĩrwo marĩa maathuurirwo nĩ ũndũ wa andũ oothe a Isiraeli, o na nĩ ũndũ wa mũgeni o wothe ũrĩa watũũranagia nao. Mũndũ o wothe ũrĩa ũngĩoragire mũndũ atekwenda, ooragĩra kuo nĩguo ndakaae kũũragwo nĩ mũndũ ũrĩa ũramũcaria amũũrage erĩhĩrie. Ndangĩoragirwo ataambĩĩte gũciirithio nĩ mũingĩ.