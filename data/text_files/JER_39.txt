 Itũũra rĩa Jerusalemu kũng'aũranio Na rĩĩrĩ, mweriinĩ wa ikũmi wa mwaka wa kenda wa ũthamaki wa Zedekia bũrũriinĩ wa Juda, Nebukadinezaru, mũthamaki wa Babilonia, agĩũka na mbũtũ yake yothe ya ita, agĩtharĩkĩra itũũra rĩa Jerusalemu. Mũthenya wa kenda wa mweri wa ĩna wa mwaka wa ikũmi na ũmwe wa ũthamaki wa Zedekia, thingo cia itũũra rĩa Jerusalemu igĩtoboranio ikĩgĩa na mĩanya ya gũtoonyerwo. Na rĩĩrĩ, rĩrĩa itũũra rĩa Jerusalemu rĩanyiitirwo, anjaama oothe a mũthamaki wa Babilonia arĩa maarĩ anene magĩtoonya thĩinĩ, magĩikara kĩhingoinĩ gĩa Gatagatĩ. Amwe a anjaama acio maarĩ Nerigali Sharezeri, Samugari Nebo, Sarisekimu, na Nerigali Sharezeri o ũngĩ. Hĩndĩ ĩrĩa mũthamaki Zedekia na thigari ciake ciothe maamoonire, makĩgeria kũũra kuuma kũu itũũrainĩ ũtukũ. Magĩkĩũra magereire njĩra ĩrĩa yarĩ mũgũndainĩ wa mũthamaki, makiumĩra kĩhingo kĩrĩa kĩarĩ gatagatĩ ga thingo igĩrĩ, makĩnyiita njĩra ĩrĩa yerekeire gĩtuambainĩ kĩa Jorodani. No rĩĩrĩ, mbũtũ ya ita ya Ababilonia ĩgĩteng'erania nao, ĩgĩkinyĩrĩra Zedekia kĩaragana kĩrĩa kĩarĩ hakuhĩ na Jeriko. Ĩkĩmũnyiita, ĩkĩmũtwara kwĩ mũthamaki Nebukadinezaru ũrĩa warĩ itũũrainĩ rĩa Ribila rĩrĩa rĩrĩ rũgongo rwa Hamathu. Naake Nebukadinezaru akĩmũtuĩra arĩ o kũu. Mũthamaki Nebukadinezaru agĩkĩũragithia aariũ a Zedekia o kũu Ribila ithe wao akĩonaga, agĩcooka akĩũragithia atongoria oothe a Juda. Arĩĩkia gwĩka ũguo agĩkũũrithia Zedekia maitho na akĩmuoha na bĩngũ nĩguo atwarwo Babilonia. Nao Ababilonia magĩcina nyũmba ya mũthamaki, o na nyũmba cia andũ, na makĩmomora thingo cia Jerusalemu. Naake Nebuzaradani, ũrĩa warĩ mũnene wa arangĩri, agĩkuua andũ arĩa maatigarĩĩte kũu itũũrainĩ, hamwe na arĩa maarĩtiganĩirie magathiĩ mwena wake, akĩmatwara Babilonia marĩ mĩgwate. No rĩĩrĩ, Nebuzaradani nĩatigire kũu bũrũriinĩ wa Juda andũ amwe arĩa maarĩ athĩĩni mũno na mataarĩ kĩndũ, na akĩmahe mĩgũnda ya mĩthabibũ o na mĩgũnda ya kũrĩma. Jeremia kũrekererio Na rĩĩrĩ, Nebukadinezaru, mũthamaki wa Babiloni, agĩatha Nebuzaradani, mũnene wa arangĩri, ũhoroinĩ wakwa akĩmwĩra atĩrĩ, “Thiĩ ũgacarie Jeremia, na ũmũmenyerere wega. Ndũkaae kũmwĩka ũũru; mwĩke ũrĩa wothe ekwenda.” Tondũ ũcio, Nebuzaradani, Nebushazibani, Nerigali Sharezeri, anjaama arĩa anene, o na anjaama arĩa angĩ oothe a mũthamaki wa Ababilonia, makiuga ndutwo kũu kwa arangĩri. Makĩĩneana kũrĩ Gedalia, mũrũ wa Ahikamu na mũcũkũrũ wa Shafani, nĩguo anyinũkie mũciĩ. Na niĩ ngĩgĩikara kũu mũciĩ hamwe na andũ arĩa angĩ. Ebedimeleku kũheeo mwĩhoko Na rĩĩrĩ, rĩrĩa ndooheirwo kũrĩa arangĩri maikaraga, MWATHANI nĩanjarĩirie akĩnjĩĩra atĩrĩ, “Thiĩ, wĩre Ebedimeleku ũrĩa Mũethiopia atĩrĩ, ‘MWATHANI Mwene Hinya Wothe, o we Ngai wa Isiraeli, ekuuga ũũ: Atĩrĩĩrĩ, o ta ũrĩa ndoigĩĩte nĩngwĩka, nĩngũreehithĩria itũũra rĩĩrĩ ũũru handũ ha wega. Ũndũ ũcio-rĩ, ndĩrĩwĩka wee mwene wĩroreire. No rĩĩrĩ, niĩ MWATHANI nĩndĩrĩkũgitĩra ndũrĩneanwo kũrĩ andũ arĩa ũretigĩra. Nĩndĩrĩkũmenyerera, na ndũrĩũragwo. Wee-rĩ, muoyo waku nĩũrĩhonokio, tondũ nĩũigĩĩte mwĩhoko waku harĩ niĩ. Niĩ MWATHANI, nĩ niĩ ndoiga ũguo.’ ”