 Nyamũ igĩrĩ  Ningĩ ngĩona nyamũ yarĩ na hĩa ikũmi na mĩtwe mũgwanja ĩkiumĩra iriainĩ; yarĩ na iraũni ikũmi hĩainĩ ciayo, na o mũtwe yarĩ na rĩĩtwa rĩa kũruma Ngai.  Nyamũ ĩyo ndoonire yahaanaga ta ngarĩ, na ithu ciayo ciahaanaga ta cia nduba, nako kanua kaayo kaahaanaga ta ka mũrũũthi. Nayo ndamaathia ĩyo ĩkĩnengera nyamũ ĩyo hinya wayo, gĩtĩ kĩayo kĩa ũnene, na ũhootani wayo mũnene. Mũtwe ũmwe wa nyamũ ĩyo wahaanaga ta warĩ na kĩronda kĩa ndĩĩra, no nĩkĩahoneete. Nao andũ a thĩ yothe makĩmĩrũmĩrĩra magegeete. Andũ nĩmaathaathairie ndamaathia tondũ nĩyanenganĩrĩĩte ũhoti wayo kũrĩ nyamũ ĩyo, o na magĩthaathaiya nyamũ ĩyo o nayo makiugaga atĩrĩ, “Nũũ ũhaana ta nyamũ ĩno, na nũũ ũngĩhota kũrũa nayo?”  Nayo nyamũ ĩyo ĩkĩheeo kanua kaaragia ciugo cia mwĩgaatho na cia kũruma Ngai, na ĩkĩheeo ũhoti itĩĩna rĩa mĩeri mĩrongo ĩna na ĩĩrĩ. Nayo ĩgĩathamia kanua kaayo ĩkĩambĩrĩria kũruma Ngai, rĩĩtwa rĩake o na gĩikaro gĩake, na arĩa oothe matũũraga kũu igũrũ.  Nĩyetĩkĩririo o na kũrũa na andũ arĩa aamũre na kũmahoota, o na nĩyaheetwo ũhoti wa gwathaga andũ mĩhĩrĩga yothe, iruka ciothe, thiomi ciothe, na ndũũrĩrĩ ciothe.  Andũ arĩa matũũraga thĩ, arĩa oothe, kuuma rĩrĩa thĩ yombirwo, marĩĩtwa maao mataarĩ maandĩke ibukuinĩ rĩa muoyo rĩa Gatũrũme karĩa kooragirwo, nĩmaamĩthaathayagia. “Ũrĩa wĩ na matũ nĩakĩigue!  Mũndũ wĩrĩĩtwo atĩ nĩagaatahwo, no agaatahwo; mũndũ ũrĩa naake woragana na rũhiũ, o naake akooragwo o na rũhiũ. Ũguo nĩkuonania atĩ andũ a Ngai nĩmaagĩrĩirwo nĩgũkirĩrĩria na kũgĩa na wĩtĩkio.” Ngĩcooka ngĩona nyamũ ĩngĩ ĩkiuma na thĩ. Nyamũ ĩyo yarĩ na hĩa igĩrĩ ciahaanaga ta cia ndũrũme, na yaragia ta ndamaathia. Nyamũ ĩyo nĩyathanire na ũhoti wothe wa nyamũ ĩyo ĩngĩ ya mbere, ĩrĩa yarĩ o hau. Ĩyo ya keerĩ ĩgĩgĩtũma thĩ yothe na andũ arĩa matũũraga kuo mathaathaiye nyamũ ĩrĩa ya mbere, ĩrĩa kĩronda kĩayo kĩa ndĩĩra kĩahoneete. Nyamũ ĩyo ya keerĩ nĩyaringaga ciama nene mũno, o na ĩgatũma mwaki ũikũrũke kuuma igũrũ andũ meroreire. Na rĩĩrĩ, nĩ ũndũ wa ciama icio yetĩkĩrĩĩtio kũringaga nyamũ ĩyo ya mbere ĩrĩ o ho, nĩyaheenagĩrĩria andũ oothe arĩa matũũraga thĩ. Ningĩ nĩyeraga andũ mathondeke mũhianano ũhaana ta nyamũ ĩyo ĩngĩ yatiihĩĩtio na rũhiũ na yarĩ o muoyo. Nayo nĩyetĩkĩririo kũhe mũhianano wa nyamũ ĩyo ya mbere mĩhũũmũ, nĩ geetha mũhianano ũcio waragie na ũtũmage andũ oothe arĩa matarĩũthaathayagia mooragwo. Ningĩ nĩyatũmire andũ oothe, aniini na anene, itonga na athĩĩni, ngombo na andũ matarĩ ngombo meekĩrwo rũũri guokoinĩ kwa ũrĩo kana thiithiinĩ, nĩguo gũtikaagĩe mũndũ ũkũgũra kana ũkwendia, tiga no akorirwo e na rũũri rũu, ũguo nĩkuuga e na rĩĩtwa rĩa nyamũ ĩyo kana namba mũigana wa rĩĩtwa rĩayo. Haaha nĩhabatarainie ũũgĩ; mũndũ ũrĩa wĩ na ũmenyi no ahote gwĩciiria ũrĩa namba ĩyo ĩrenda kuuga; tondũ namba ĩyo ĩrũũgamĩĩte handũ ha rĩĩtwa rĩa mũndũ. Namba ĩyo nĩ magana matandatũ na mĩrongo ĩtandatũ na ithathatũ#. Magana matandatũ na mĩrongo ĩtandatũ na ithathatũ: Maandĩko mamwe ma tene maandĩkaga; magana matandatũ ma ikũmi na ithathatũ. ().