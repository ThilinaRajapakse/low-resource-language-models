 Magongoona ma gũcinwo biũ Naake MWATHANI arĩ Hemainĩ ya gũtũnganwo, agĩĩta Musa akĩmũhe mwatho marĩa andũ a Isiraeli maagĩrĩirwo nĩkũrũmagĩrĩra hĩndĩ ĩrĩa yothe mekũruta magongoona maao. “Hĩndĩ ĩrĩa mũndũ o wothe wanyu ekũruta igongoona rĩa nyamũ-rĩ, indo icio arĩrutaga ũhiũinĩ wa ng'ombe, mbũri, kana ng'ondu ciake. Angĩkorwo mũndũ ekũruta ĩmwe ya ng'ombe ciake ta igongoona rĩa njino, no mũhaka arute ndeegwa ĩtarĩ na kaũũgũ o na kaniini. Mũndũ ũcio aagĩrĩirwo nĩarutĩre ndeegwa ĩyo mũromoinĩ wa Hema ya gũtũnganwo, nĩ geetha eetĩkĩrĩke nĩ MWATHANI. Naake aambe aigĩrĩre guoko gwake mũtwe wa nyamũ ĩyo, nayo ĩgĩĩtĩkĩrĩke ta igongoona rĩa gũtũma ahoroherio. Mũndũ ũcio acooke amĩthĩnjĩre o hau, nao athĩnjĩri Ngai a mbarĩ ya Harũni matware thakame yayo mbere ya MWATHANI, macooke maminjaminjĩrie kĩgongoona kĩrĩa kĩrĩ mũromoinĩ wa Hema ya gũtũnganwo thakame ya yo mĩena yothe. Naake mũndũ ũcio acooke amĩrute rũũa na amĩtinangie icunjĩ. Nao athĩnjĩri Ngai maare ngũ wega igũrũ wa kĩgongoona kĩu, macooke maakie mwaki. Macooke matandaiye icunjĩ icio cia nyamũ ĩyo wega igũrũ wa mwaki ũcio, hamwe na mũtwe na rwambũ. No rĩĩrĩ, nyama ciayo cia nda na mathaagiro, mũndũ ũcio ũraruta igongoona rĩu aambe acithambie, naake mũthĩnjĩri Ngai ũrĩa ũratungata hĩndĩ ĩyo acooke acicine ciothe hamwe igũrũ wa kĩgongoona. Mũtararĩko wa igongoona rĩu rĩa gũcinwo nĩũkenagia MWATHANI. “Angĩkorwo mũndũ araruta ĩmwe ya ng'ondu kana mbũri ciake-rĩ, no nginya ĩkorwo ĩrĩ ya njamba na ĩtarĩ na kaũũgũ o na kaniini. Naake amĩthĩnjĩre mwena wa na rũgongo wa kĩgongoona, nao athĩnjĩri Ngai maminjaminjĩrie kĩgongoona thakame ya yo mĩena yothe. Mũndũ ũcio arĩĩkia gũtinangia nyamũ ĩyo icunjĩ, mũthĩnjĩri Ngai ũrĩa ũratungata hĩndĩ ĩyo, acitandaiye wega ciothe, hamwe na mũtwe na rwambũ, igũrũ wa ngũ iria irĩ mwakiinĩ kĩgongoona igũrũ. No rĩĩrĩ, nyama ciayo cia nda na mathaagiro ciambe ithambio nĩ mwene igongoona rĩu, naake mũthĩnjĩri Ngai acooke acirute irĩ igongoona kũrĩ MWATHANI na ũndũ wa gũcicinĩra ciothe kĩgongoonainĩ kĩu igũrũ. Mũtararĩko wa igongoona rĩu rĩa gũcinwo nĩũkenagia MWATHANI. “ Angĩkorwo mũndũ araruta mĩthemba ya nyoni ta igongoona rĩa njino-rĩ, no mũhaka ĩkorwo nĩ ndutuura kana ndirahũgĩ. Naake mũthĩnjĩri Ngai amĩtware kĩgongoonainĩ, amĩthiore ngingo ĩtinĩke, acooke acinĩre mũtwe wayo kĩgongoonainĩ. Thakame ya yo nayo acooke amĩite mwenainĩ wa kĩgongoona. Ningĩ acooke arute kaigangio kaayo hamwe na taatha wako aciikie mwena wa irathĩro wa kĩgongoona harĩa mũhu ũitagwo. Acooke anyiite mathagu maayo meerĩ, atarũranie mwĩrĩ wayo atekũmĩteithũkania, amĩcinĩre kĩgongoonainĩ igũrũ yothe. Mũtararĩko wa igongoona rĩu rĩa gũcinwo nĩũkenagia MWATHANI.