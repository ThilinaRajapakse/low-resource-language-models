 Gũthondeka ũraata na thĩ Atĩrĩĩrĩ, mbaara na haaro iria mũkoragwo nacio-rĩ, ciumaga kũ? Githĩ itũũmaga o merirĩriainĩ maanyu ma maũndũ ma ikeno marĩa marũaga thĩinĩ wanyu. Mwendaga indo na mũtigĩaga nacio; mũũraganaga na mũkerirĩria kũgĩa na indo no mũtihotaga kũgĩa nacio, na ningĩ nĩmũnegenanagia na mũkarũa. Mwagaga kũgĩa na kĩrĩa mũrenda nĩ tondũ mũtihooyaga Ngai amũhe. Mũhooyaga na mũtiheeo tondũ mũhooyaga ũrĩa gũtaagĩrĩire, nĩ gũkorwo mwendaga kũhũthĩra kĩrĩa mũkũheeo na gwĩkenia na maũndũ mooru. Inyuĩ andũ aya mũtarĩ ehokeku! Kaĩ mũtooĩ atĩ kũgĩa ũraata na thĩ nĩkũgĩa ũthũ na Ngai? Kwoguo mũndũ o wothe wendaga gũtuĩka mũraata wa thĩ atuĩkaga thũ ya Ngai. Kana hiihi mũkwĩgereria atĩ Maandĩko Matheru maaragia ũhoro wa tũhũ rĩrĩa mekuuga atĩrĩ, “Roho ũrĩa Ngai eekĩrire thĩinĩ witũ ũkoragwo wĩ na ũiru mũnene#. Roho ũrĩa Ngai eekĩrire thĩinĩ witũ ũkoragwo wĩ na ũiru mũnene: Kana; Ngai nĩeriragĩria roho ũrĩa eekĩrire thĩinĩ witũ e na ũiru mũingĩ..”  No wega ũrĩa Ngai aheanaga nĩ mũnene mũno makĩria. O ta ũrĩa Maandĩko moigĩĩte atĩrĩ, “Ngai nĩakararagia arĩa metĩĩaga, no arĩa ahooreri nĩamaheaga wega wake.” Kwoguo kĩheyageei Ngai gĩtĩĩo. Reganaai na ngoma na nĩekũũra amweherere. Kuhĩhĩriai Ngai, naake nĩekũmũkuhĩhĩria. Mwĩthambeei mooko maanyu inyuĩ eehia! Theriai ngoro cianyu inyuĩ hinga ici! Iguai kĩeha mũrĩre mũkĩgirĩkaga; mĩtheko yanyu nĩgarũrũke ĩtuĩke kĩrĩro, nakĩo gĩkeno kĩanyu gĩtuĩke kĩeha. Mwĩnyiihiei mbere ya Mwathani, naake nĩekũmũtũũgĩria. Gũkaanio ũhoro wa gũtuĩra Mũkristiano ũrĩa ũngĩ Aariũ na aarĩ a Ithe witũ, tigaai gũcambanagia. Mũndũ ũrĩa ũcambagia mũndũ ũrĩa ũngĩ akamũtuĩra nĩ Watho acambagia na akaũtuĩra. Angĩkorwo ũkĩrĩ wa gũtuĩra Watho-rĩ, wee ndũkĩhingagia Watho ũcio, no nĩkũũtuĩra ũũtuagĩra. Ngai we wiki no we mũheani wa watho, na no we mũtuanĩri. No we wiki ũngĩhota kũhonokia na kũniinana. Wee-rĩ, kaĩ ũkĩrĩ ũ ũtuagĩra mũndũ ũrĩa ũngĩ? Gũkaanio ũhoro wa mwĩtĩĩo  Tathikĩrĩriai rĩu inyuĩ muugaga atĩrĩ, “Ũũmũũthĩ kana rũũciũ nĩtũgaathiĩ itũũra rĩna tũikare kuo mwaka ũmwe, tuonjorithie indo kuo twĩgĩĩre na mbeeca.” No rĩĩrĩ, mũtiũĩ kana nĩmũgaakorwo mwĩ muoyo rũũciũ! Amu mũhaana o ta kĩbii kĩrĩa kĩonekaga ihinda o iniini gĩgacooka gĩgathira biũ. Ũrĩa mwagĩrĩirwo nĩkuuga nĩ atĩrĩ, “Mwathani eenda na tũkorwo twĩ muoyo nĩtũgeeka maũndũ maya na maya.” No rĩu inyuĩ nĩgwĩtĩĩa mũretĩĩa na mũkagĩa na nguthi; na mwĩtĩĩo ũcio wanyu nĩ mũũru. Nĩ ũndũ ũcio, mũndũ ũrĩa ũũĩ gwĩka wega na ndeekaga, nĩkwĩhia eehagia.