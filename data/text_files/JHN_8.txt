 Mũtumia ũrĩa wanyiitirwo agĩtharia [ Nao oothe o mũndũ akĩinũka gwake mũciĩ, no Jesũ agĩthiĩ kĩrĩmainĩ kĩa mĩtamaiyũ. Naguo mũthenya ũyũ ũngĩ rũũciinĩ tene agĩcooka Hekaarũ. Nao andũ oothe magĩũka kuo, naake agĩikara thĩ akĩambĩrĩria kũmaruta. Na rĩĩrĩ, hĩndĩ ĩyo arutani a Watho na Afarisai makĩreehe mũtumia wanyiitĩĩtwo agĩtharia. Makĩmũtwara mbere ya mũingĩ wothe, makĩĩra Jesũ atĩrĩ, “Mũrutani, mũtumia ũyũ anyiitwo agĩtharia.  Wathoinĩ, Musa aatwathire atĩ mũtumia ta ũyũ ahũũragwo na mahiga kinya agakua. Wee-rĩ, ũgũkiuga atĩa ũhoroinĩ wake?” Makiuga ũguo meendaga kũgeria Jesũ maigue ũrĩa ekuuga nĩguo moone ũndũ wa kũmũthitanga naguo. No we akĩinamĩrĩra akĩandĩka thĩ na kĩara gĩake. Rĩrĩa maakĩrĩrĩirie kũmũũria ũhoro ũcio, agĩĩtiira akĩmeera atĩrĩ, “Ũrĩa wanyu ũtarĩ wehia nĩambĩrĩrie kũmũikĩria ihiga.” Agĩcooka akĩinamĩrĩra rĩngĩ agĩthiĩ na mbere kwandĩka na kĩara gĩake hau thĩ. Nao maigua ũrĩa aameerire magĩĩthiĩra ũmwe ũmwe, maambĩrĩirie na arĩa akũrũ, Jesũ agĩgĩtigwo e wiki na mũtumia ũcio arũũgamĩĩte hau. Naake akĩinamũka akĩũria mũtumia ũcio atĩrĩ, “Mũtumia, me kũ? Hatirĩ o na ũmwe wagũtuĩra?” Naake akĩmũcookeria atĩrĩ, “Mwathani, hatirĩ o na ũmwe.” Jesũ agĩkĩmwĩra atĩrĩ, “O na niĩ ndigũgũtuĩra, thiĩ na ndũkaanacooke kwĩhia rĩngĩ.”] Jesũ nĩ we ũtheri wa thĩ  Na rĩĩrĩ, Jesũ nĩarĩirie Afarisai rĩngĩ akĩmeera atĩrĩ, “Nĩ niĩ ũtheri wa thĩ. Mũndũ ũrĩa wothe ũkũũnũmĩrĩra nĩekũgĩa na ũtheri wa muoyo na ndarĩ hĩndĩ akaagerera ndumainĩ.”  Nao Afarisai makĩmwĩra atĩrĩ, “Rĩu wee ũraheana ũira waku wee mwene; na ũira ũcio waku ti wa ma.” Naake Jesũ akĩmacookeria atĩrĩ, “O na angĩkorwo nĩ ũira wakwa niĩ mwene ndĩraheana-rĩ, ũira ũcio nĩ wa ma amu nĩnjũũĩ kũrĩa ndoimire, na ngamenya kũrĩa njerekeire, no inyuĩ mũtiũĩ kũrĩa nyumĩĩte kana kũrĩa njerekeire. Inyuĩ mũtuanagĩra kũringana na ũmũndũ, no niĩ-rĩ, ndirĩ mũndũ nduagĩra. No o na ingĩtuanĩra-rĩ, itua rĩakwa nĩ rĩa ma, amu ti niĩ nyiiki nduanagĩra; nĩ niĩ na Awa ũrĩa wandũmire. O na nĩkwandĩkĩĩtwo Wathoinĩ wanyu atĩ ũira wa aira eerĩ ũngĩigwithania-rĩ, ũira ũcio wao nĩ wa ma. Nguumbũra haakwa niĩ mwene, naake Awa ũrĩa wandũmire nĩekũruta ũira igũrũ rĩakwa.” Nao magĩkĩmũũria atĩrĩ, “Thooguo e kũ?” Naake Jesũ akĩmacookeria atĩrĩ, “Inyuĩ mũtinjũũĩ, o naake Awa mũtimũũĩ. No korwo nĩmũnjũũĩ o naake Awa mwamũmenya.” Jesũ aaririe maũndũ macio moothe akĩrutana, e kanyũmbainĩ ka Hekaarũ karĩa kaigagwo mathandũkũ ma mbeeca cia mũhothi. No gũtirĩ mũndũ wamũnyiitire amu ihinda rĩake rĩtiarĩ ikinyu. Mũtingĩhota gũthiĩ kũrĩa niĩ ngũthiĩ Ningĩ Jesũ akĩmeera rĩngĩ atĩrĩ, “Nĩngũthiĩ; na inyuĩ nĩmũkaanjaria, na mũgaakua mwĩ o meehiainĩ maanyu, amu kũrĩa ngũthiĩ mũtingĩhota gũthiĩ kuo.” Tondũ ũcio Ayahudi makĩũrania atĩrĩ, “Ekuuga tũtingĩhota gũthiĩ kũrĩa egũthiĩ kaarĩ kwĩyũraga ekwĩyũraga?” Naake Jesũ akĩmacookeria atĩrĩ, “Inyuĩ mũrĩ a gũũkũ thĩ, no niĩ ndoimire igũrũ; inyuĩ mũrĩ a gũũkũ thĩ no niĩ ndirĩ wa gũũkũ thĩ. Nĩkĩo ndamwĩra atĩ mũgaakua mwĩ o meehiainĩ maanyu. Angĩkorwo mũtigwĩtĩkia atĩ, ‘Nĩ niĩ ũrĩa we-rĩ, mũgaakua mũrĩ o na meehia maanyu.’ ” Nao magĩkĩmũũria atĩrĩ, “Wee nĩ we ũ?” Naake Jesũ akĩmacookeria atĩrĩ, “O ũrĩa ndũire ndĩmwĩraga kuuma o kĩambĩrĩria.#. O ũrĩa ndũire ndĩmwĩraga kuuma o kĩambĩrĩria: Kana; ngũmwarĩria o na haniini nĩkĩ? Ndĩ na maũndũ maingĩ makuuga mamũkoniĩ, na maingĩ nĩ ma kũmũtuĩra. No rĩĩrĩ, ũrĩa wandũmire nĩ wa ma, na niĩ heaga andũ o ũhoro ũrĩa njiguĩte kuuma kũrĩ we.” Nao matiigana kũmenya atĩ Jesũ aamaheaga ũhoro wa Ithe. Agĩkĩmeera atĩrĩ, “Hĩndĩ ĩrĩa mũkaahaicia Mũrũ wa Mũndũ igũrũ nĩmũkaamenya atĩ ‘Niĩ nĩ niĩ ũrĩa we’; na mũmenye atĩ gũtirĩ ũndũ njĩkaga na ũhoti wakwa niĩ mwene, no njugaga ũrĩa Awa anjĩĩrĩĩte njuge. Ũcio wandũmire e hamwe na niĩ; ndandigĩĩte ndĩ nyiiki, nĩ amu hĩndĩ ciothe njĩkaga o maũndũ marĩa mamũkenagia.” Rĩrĩa Jesũ aaririe maũndũ macio andũ aingĩ nĩmaamwĩtĩkirie. Andũ meyathĩĩte na no ngombo Nĩ ũndũ ũcio Jesũ agĩkĩĩra Ayahudi arĩa maamwĩtĩkirie atĩrĩ, “Mwaikara mũrũmĩĩtie ũrutani wakwa mũrĩkoragwo mũrĩ arutwo aakwa kũna, na nĩmũkaamenya ũhoro ũrĩa wa ma, naguo ũhoro ũcio wa ma nĩũkaamuohora kuuma ũkomboinĩ.”  Nao makĩmwĩra atĩrĩ, “Ithuĩ twĩ njiarwa cia Aburahamu na tũtirĩ twatuĩka ngombo cia mũndũ o na ũrĩkũ. Rĩrĩa ũgũkiuga atĩ, ‘Nĩmũkoohorwo kuuma ũkomboinĩ-rĩ,’ ũrenda kuuga atĩa? ” Naake Jesũ akĩmacookeria atĩrĩ, “Ndĩramwĩra na ma atĩ: mũndũ o wothe wĩhagia nĩ ngombo ya meehia. Ngombo ndĩrĩ hĩndĩ ĩtuĩkaga ya mũciĩ tene na tene, no mwana atũũraga mũciĩ tene na tene. Kwoguo gwakorwo nĩ Mũũriũ ũkũmwohorithia mũtige gũtuĩka ngombo, akũmwohorithia biũ. Nĩnjũũĩ atĩ mũrĩ njiarwa cia Aburahamu, na no mũrenda kũnjũraga tondũ mũtiĩtĩkagia ũrutani wakwa. Njaragia maũndũ marĩa nyoneete kuuma harĩ Awa, no inyuĩ mwĩkaga ũrĩa mũiguĩte kuuma kũrĩ thooguo.” Nao makĩmũcookeria atĩrĩ, “Ithe witũ nĩ Aburahamu.” Naake Jesũ akĩmeera atĩrĩ, “Korwo mwĩ ciana cia Aburahamu kũna-rĩ, no mwĩke ũrĩa we eekire. Niĩ ngoreetwo ngĩmũhe ũhoro wa ma, o ũrĩa ndaiguire kuuma kwĩ Ngai, no inyuĩ mũrenda kũnjũraga. Atĩrĩĩrĩ, Aburahamu gũtirĩ ũndũ ta ũcio eekire! Inyuĩ mwĩkaga ũrĩa ithe wanyu eekire.” Nao makĩmũcookeria atĩrĩ, “Ngai nĩ we Ithe witũ na twĩ ciana ciake kũna.” Naake Jesũ akĩmeera atĩrĩ, “Korwo Ngai nĩ we ithe wanyu-rĩ, nĩmũngĩnyendeete, amu niĩ ngĩũka ndoimĩĩte kũrĩ Ngai. Ndiũkĩĩte na ũhoti wakwa niĩ mwene, no nĩ we wandũmire. Nĩ kĩĩ kĩrakĩgiria mũtaũkĩrwo nĩ ũrĩa ndĩroiga? Nĩ tondũ mũtingĩhota kũũmĩrĩria gũthikĩrĩria ciugo ciakwa. Inyuĩ mwĩ ciana cia ithe wanyu Ngoma, na wendi wanyu nĩkũhingia merirĩria ma ithe wanyu. Ũcio-rĩ, kuuma o kĩambĩrĩria aarĩ mũũragani, na ndarĩ akorwo na ũũma, nĩ gũkorwo o na gũtirĩ ũhoro wa ma thĩinĩ wake. Rĩrĩa araheenania akoragwo akĩaria na ũndũire wake, amu nĩ mũheenania, na no we ithe wa maheeni moothe. No tondũ niĩ njaragia ma, mũtinjĩtĩkagia. Nũũ wanyu ũngĩhota kuonania meehia maakwa? Angĩkorwo njaragia ũhoro wa ma-rĩ, mũkĩregaga kũnjĩtĩkia nĩkĩ? Mũndũ o wothe wa Ngai nĩathikagĩrĩria ndeto cia Ngai. No inyuĩ mũticithikagĩrĩria tondũ mũtirĩ a Ngai.” Jesũ na Aburahamu Nao Ayahudi makĩmũũria atĩrĩ, “Githĩ ithuĩ tũtirĩ na kĩhooto gĩa kuuga atĩ wee wĩ Mũsamaria na wĩ na ngoma?” Naake Jesũ akĩmacookeria atĩrĩ, “Niĩ ndirĩ na ngoma, ĩndĩ nĩ Awa heaga gĩtĩĩo, no inyuĩ mũtiheaga gĩtĩĩo. Niĩ ndicaragia gĩtĩĩo gĩakwa niĩ mwene, amu nĩharĩ ũrĩa ũgĩcaragia na nĩ we ũgatũtuithania. Ngũkĩmwĩra na ma atĩ mũndũ o wothe wathĩkagĩra ũrutani wakwa ndarĩ hingo agaakua.” Nao Ayahudi makĩmwĩra atĩrĩ, “Rĩu nĩtwamenya wega atĩ wee wĩ na ngoma! Aburahamu we mwene o na anabii oothe nĩmaakuire, na we watwĩra atĩ mũndũ ũrĩa wathĩkagĩra ũrutani waku ndagaakua. Wee-rĩ, ũkĩrĩ mũnene gũkĩra ithe witũ Aburahamu ũrĩa wakuire? Ningĩ-rĩ, o na anabii no maakuire. Ũrenda kuonania nĩ we ũ?” Naake Jesũ akĩmacookeria akĩmeera atĩrĩ, “Akorwo nĩkwĩgoocithia ndĩregoocithia, kwĩgoocithia gwakwa nĩ gwa tũhũ. Ũrĩa ũngoocithagia nĩ Awa o ũcio inyuĩ muugaga atĩ nĩ we Ngai wanyu. Ũcio inyuĩ mũtirĩ mwamũmenya, no niĩ nĩndĩmũũĩ. Ingiuga atĩ ndimũũĩ, ndatuĩka wa maheeni o ta inyuĩ. Ĩndĩ nĩndĩmũũĩ, o na nĩmenyagĩrĩra ciugo ciake. Ithe wanyu Aburahamu nĩakenire tondũ atĩ aarĩ wa kuona ihinda rĩrĩa niĩ ngooka; ihinda rĩu nĩarĩonire na agĩkena.” Nao Ayahudi makĩmwĩra atĩrĩ, “Wee o na ndũkinyĩĩtie mĩaka mĩrongo ĩtaano; ũrakiuga atĩa atĩ nĩwoneete Aburahamu#. Ũrakiuga atĩa atĩ nĩwoneete Aburahamu: Maandĩko mamwe moigaga “Aburahamu arĩ aakuona.”?” Naake Jesũ akĩmeera atĩrĩ, “Ngũmwĩra na ma atĩ Aburahamu ataanaciarwo, ‘Niĩ ndĩ o kuo.’ ” Nao makĩoya mahiga mamũhũũre, no Jesũ akĩhitha akiuma nja ya Hekaarũ.