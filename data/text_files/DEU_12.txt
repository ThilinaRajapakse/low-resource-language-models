 Handũ o hamwe ha gũthaathayagĩria “Maya nĩ mo mawatho marĩa mũgaathĩkagĩra matukũ moothe marĩa mũgaatũũra bũrũri ũcio MWATHANI Ngai wa maithe maanyu akaamũhe ũtuĩke wanyu. Mwĩ bũrũri ũcio mũkeegwatĩra-rĩ, no mũhaka mũkaananga kũndũ guothe kũrĩa ndũũrĩrĩ cia bũrũri ũcio ithaathayagĩria: irĩmainĩ iria ndaaya mũno, ithũngũriinĩ, o na rungu rwa mĩtĩ ĩrĩa mĩruru.  Mũkoinanga igongoona ciacio na itugĩ ciacio cia mahiga iria mathaathayagia tũcunjĩ tũcunjĩ. Naguo mũhianano wa ngai yao ĩrĩa ĩĩtagwo Ashera mũũcine na mwaki, na mũtemenge mĩhianano yao ya gwacũhio, nĩ geetha ndĩkaanacooke gũthaathaiyo hĩndĩ ĩngĩ kũndũ kũu. “Mũtikaanathaathaiye MWATHANI Ngai wanyu ta ũrĩa andũ a ndũũrĩrĩ icio mathaathayagia ngai ciao. No rĩĩrĩ, MWATHANI nĩagaathuura handũ o hamwe bũrũriinĩ wanyu wothe harĩa mĩhĩrĩga yothe ĩkoonganaga kũmũthaathaiya. Hau-rĩ, nĩ ho makaarutagĩra magongoona ma njino o na magongoona marĩa mangĩ maanyu. Ningĩ no ho makaarutagĩra gĩcunjĩ kĩanyu gĩa ikũmi na matega maanyu, na iheeo iria mwĩrĩire MWATHANI, o na iria mũrutaga mwĩyendeire, o na marigithaathi ma ng'ombe, mbũri na ma ng'ondu cianyu. Hau no ho inyuĩ na njiarwa cianyu mũkaarĩagĩra na mũkenagĩre indo cianyu iria mũrutĩire wĩra mũrĩ mbere ya MWATHANI Ngai wanyu ũcio ũmũraathimĩĩte ũguo. “Ihinda rĩu rĩakinya, mũtikaaneeke ũrĩa mũkoreetwo mũgĩĩka. Nginyagia ũũmũũthĩ, o mũndũ akoreetwo agĩthaathaiya Ngai na njĩra o ĩrĩa ekuona ĩmwagĩrĩire. Mũkoreetwo mũgĩĩka ũguo, tondũ mũtirĩ mũrakinya bũrũri ũrĩa MWATHANI Ngai wanyu ekũmũhe kũrĩa mũgaatũũra na thaayũ. No rĩĩrĩ, hĩndĩ ĩrĩa mũkaaringa rũũĩ rwa Jorodani, MWATHANI nĩagaatũma mwĩgwatĩre bũrũri ũcio na mũtũũre kuo. Hĩndĩ ĩyo nĩakaamũgitĩra kuuma gwĩ thũ cianyu ciothe na nĩmũgaatũũra na thaayũ. MWATHANI Ngai wanyu nĩagaathuura o handũ hamwe harĩa agathaathayagĩrio, na hau nĩ ho mũkaareehage magongoona moothe ta ũrĩa ndamwatha: magongoona maanyu ma njino, magongoona marĩa mangĩ, gĩcunjĩ gĩa ikũmi, matega, o na iheeo iria mwĩrĩire MWATHANI. Hau no ho mũgaakenagĩra mbere ya MWATHANI Ngai wanyu inyuĩ eene, ciana cianyu, ndungata cianyu, o na Alawii arĩa matũũraga matũũrainĩ maanyu, nĩ ũndũ matikaagaĩrwo gĩthaka hamwe na inyuĩ. Mwĩmenyerereei mũtikaanarutĩre magongoona macio o harĩa mũkeenda. No mũhaka mũkaarutagĩra magongoona maanyu o handũ hamwe harĩa MWATHANI agaathuura mũhĩrĩgainĩ ũmwe wa mĩhĩrĩga yanyu. Hau nĩ ho mũkaarutagĩra magongoona maanyu ma njino, na mwĩkage maũndũ marĩa mangĩ ndamwatha mwĩkage. “No rĩĩrĩ, mwahota gũthĩnjĩra na kũrĩĩra nyamũ cianyu o harĩa hoothe mũngĩkorwo mũgĩtũũra, na mũrĩe nyama ciacio o ta ũrĩa MWATHANI akaamũraathima. Inyuothe mwĩ na thaahu kana mũtarĩ, mwahota kũrĩa nyama icio o ta ũrĩa mũngĩrĩa nyama cia thwariga, kana cia thiiya.  No mũtikaanarĩe thakame yacio; ĩyo nĩgũita mũkaamĩitaga thĩ o ta maaĩ. No rĩĩrĩ, mũtikaanarĩĩre mĩciĩinĩ yanyu kĩndũ o na kĩmwe kĩa indo iria mwamũrĩire MWATHANI; gĩ gĩcunjĩ gĩa ikũmi kĩa irio, ndibei, maguta ma mĩtamaiyũ, indo iria mwĩrĩire MWATHANI, iheeo iria mũrutaga mwĩyendeire, iheeo ingĩ o ciothe, o na kana marigithaathi ma ng'ombe, mbũri, na ng'ondu. Indo icio ciothe-rĩ, mũgaacirĩagĩra mbere ya MWATHANI Ngai wanyu, o handũ harĩa agaathuura ha gũthaathayagĩrio. Mũgaacirĩagĩra o hau, inyuĩ eene, ciana cianyu, ndungata cianyu, o na Alawii arĩa matũũraga matũũrainĩ maanyu. No ho mũgaakenagĩra mwĩ mbere ya MWATHANI Ngai wanyu nĩ ũndũ wa maũndũ moothe marĩa mwĩkĩĩte. Mwĩmenyagĩrĩreei mũtikaanatiganĩrie Alawii matukũ marĩa moothe mũgaatũũra bũrũriinĩ ũcio wanyu. “Na rĩĩrĩ, hĩndĩ ĩrĩa MWATHANI Ngai wanyu akaamwaramĩria mĩhaka ya bũrũri wanyu ta ũrĩa aamwĩrĩĩte, no mũrĩage nyama o rĩrĩa mũngĩenda. Na rĩĩrĩ, mũngĩkoona handũ harĩa haamũrĩĩtwo ha gũthaathayagĩrio haraihĩrĩirie-rĩ, hĩndĩ ĩyo no mũthĩnje ng'ombe, mbũri kana ng'ondu iria MWATHANI amũheete, o rĩrĩa rĩothe mũngĩenda, na mũcirĩĩre mĩciĩinĩ yanyu o ta ũrĩa ndamwatha. Na rĩĩrĩ, mũndũ o wothe wĩ na thaahu kana ũtarĩ, ahota kũrĩa nyama icio, o ta ũrĩa angĩrĩa nyama cia thwariga kana cia thiiya.  No rĩĩrĩ, mũtikaanarĩanĩrie nyama hamwe na thakame, nĩ gũkorwo thakame nĩ yo ĩ na muoyo. Mũtiagĩrĩirwo nĩkũrĩanĩria muoyo hamwe na nyama. Mũtikaanarĩe thakame ta irio; mĩitageei thĩ o ta maaĩ. Na rĩĩrĩ, mũngĩathĩkira watho ũyũ, ũndũ ũcio nĩũrĩkenagia MWATHANI, na nĩmũrĩonaga maũndũ meega inyuĩ eene, o hamwe na njiarwa cianyu. No rĩĩrĩ, iheeo cianyu o na indo iria mwĩrĩire MWATHANI mũgaacitwaraga o handũ harĩa hathuurĩĩtwo ha gũthaathayagĩria. Hau no ho mũkaarutagĩra kĩgongoonainĩ kĩa MWATHANI Ngai wanyu magongoona ma njino. Ningĩ no ho mũkaarutagĩra magongoona marĩa mũngĩrĩa nyama ciamo, no mũgaita thakame yamo igũrũ wa kĩgongoona. Mwĩmenyagĩrĩreei mũhingagie mawatho moothe marĩa ndamwatha, na nĩmũrĩonaga maũndũ meega inyuĩ eene o na njiarwa cianyu tene na tene, tondũ nĩmũrĩkoragwo mũgĩĩka maũndũ marĩa moonagwo marĩ meega na maagĩrĩru nĩ MWATHANI Ngai wanyu. Gũkaanio gũthaathaiya mĩhianano “Na rĩĩrĩ, MWATHANI Ngai wanyu nĩakamũingatĩra ndũũrĩrĩ ciehere mbere yanyu, na inyuĩ mwĩgwatĩre bũrũri wacio mũtũũre kuo. Na rĩĩrĩ, MWATHANI arĩĩkia kũniina ndũũrĩrĩ icio-rĩ, mwĩmenyerereei mũno mũtikaanarũmĩrĩre mĩtugo yacio yagũthaathaiya nĩ ũndũ yahota kũmũtoonyia mũtegoinĩ. Ningĩ-rĩ, mũtikaanatuĩrie ũrĩa ndũũrĩrĩ icio ithaathayagia ngai ciacio nĩguo atĩ o na inyuĩ mũthaathayagie ta cio. Mũtikaanathaathaiye MWATHANI Ngai wanyu ũguo nĩ gũkorwo rĩrĩa rĩothe igũthaathaiya ngai icio, ciĩkaga maũndũ me thaahu marĩa MWATHANI Ngai athũire. O na ningĩ nĩicinaga igongoonainĩ ciacio ciana ciacio ta magongoona.  “Ũndũ o wothe ndamwatha mwĩkage-rĩ, ĩkagaai guo; mũtikaanawongerere kana mũũnyiihanyiihie.