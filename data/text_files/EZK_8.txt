 EZEKIELI KUONA KĨONEKI KĨA NGAI RIITA RĨA KEERĨ (.--.) Jerusalemu gũtĩĩa mĩhianano Mũthenya wa gataano wa mweri wa ĩtandatũ mwakainĩ wa ĩtandatũ kuuma twatahwo na twathaamio, ndaikaire nyũmba gwakwa tũrĩ hamwe na atongoria a andũ arĩa maatahĩĩtwo kuuma Juda. Na rĩĩrĩ, hinya wa MWATHANI Ngai ũkĩnjikũrũkĩra.  Ngĩcooka ngĩrora ngĩona kĩoneki kĩa mũndũ warĩ na mũhuanĩre wa mwaki. Na rĩĩrĩ, kuuma kũrĩa kuonekaga ta arĩ njohero gũthiĩ na thĩ kuonekaga ta mwaki na kuuma njohero gũthiĩ na igũrũ kwahenagia o ta gĩcango gĩkumuthe gĩgathera mũno. Agĩgĩtambũrũkia kĩndũ kĩahaanaga ta guoko gwake akĩnyiita kĩohe kĩa njuĩrĩ ciakwa. Naake roho wa Ngai akĩnjoya na igũrũ ngĩrera o kũu rĩerainĩ. Ngĩcooka ngĩona thĩinĩ wa kĩoneki kĩu kĩa Ngai o ta andwara o Jerusalemu akĩndũũgamia o itoonyeroinĩ rĩa kĩhingo kĩa na thĩinĩ kĩrĩa kĩroreete na mwena wa rũgongo harĩa haarũũgamĩĩtio mũhianano wa Ũiru, mũhianano ũrĩa ũtũmaga maraakara ma Ngai marĩrĩmbũke.  Na ndarora ngĩona ho riiri wa Ngai wa Isiraeli o ta ũrĩa ndawoneete kũũrĩa werũinĩ ũrĩa mwaraganu rĩrĩa ndarũngiĩ hũgũrũrũinĩ cia rũũĩ rwa Kebari. Naake akĩnjĩĩra atĩrĩ, “Mũrũ wa mũndũ, roria maitho na mwena wa rũgongo. Niĩ na niĩ ngĩrora na mwena ũcio wa rũgongo, na ndarora ngĩona atĩ o hau itoonyeroinĩ rĩa kĩhingo kĩa na thĩinĩ kĩa na rũgongo wa kĩgongoona haarĩ na mũhianano ũcio wa Ũiru.” Naake akĩnjũũria atĩrĩ, “Mũrũ wa mũndũ, nĩwona ũrĩa mareeka? Nĩwona maũndũ me magigi marĩa andũ a Isiraeli mareeka gũũkũ nĩguo manyingate o kũnyingata nyume nyũmbainĩ yakwa ĩrĩa theru? Nĩũkuona maũndũ mangĩ ma gĩconoko kĩnene makĩria!” Agĩcooka akĩndwara kĩhingoinĩ kĩa na nja wa nja ĩyo, naake akĩnyonia mwatũka warĩ rũthingoinĩ. Naake agĩkĩnjĩĩra atĩrĩ, “Mũrũ wa mũndũ, araramia mwatũka ũyũ.” Na niĩ ndawararamia ngĩona mũrango. Naake akĩnjĩĩra atĩrĩ, “Toonya thĩinĩ wĩrorere maũndũ mooru na ma magigi marĩa andũ mareeka kuo.” Niĩ na niĩ ngĩtoonya ngĩĩrorangĩra, ngĩona atĩ thingo ciacoreetwo nyamũ cia mĩthemba yothe iria itambaga thĩ na nyamũ iria ingĩ irĩ thaahu o na ngai cia mĩhianano iria Aisiraeli maathaathayagia. Na hau mbere ya mĩhianano ĩyo nĩhaarũngiĩ atongoria mĩrongo mũgwanja a Isiraeli, na Jaazania mũrũ wa Shafani aarĩ ũmwe wao. Na oothe maanyiitĩĩte tũnyũngũ twa gũcinĩra ũbaani, na ndoogo nĩyoimaga tũnyũngũinĩ tũu ĩkaambata na igũrũ. Agĩgĩthiĩ na mbere kũnjarĩria akĩnjĩĩra atĩrĩ, “Mũrũ wa mũndũ, nĩũrona maũndũ marĩa atongoria a andũ a Isiraeli mareeka na hitho, o mũndũ nyũmbainĩ yake ya gũthaathaĩria mĩhianano? Meĩraga atĩrĩ, ‘MWATHANI ndaratuona. MWATHANI nĩatiganĩirie bũrũri witũ.’ ” MWATHANI akĩnjĩĩra atĩrĩ, “No ũgũthiĩ na mbere kuona maũndũ mangĩ me magigi kũrĩ macio.” Agĩkĩndwara kĩhingoinĩ kĩa na rũgongo kĩa Hekaarũ ya MWATHANI, ngĩona atumia maikarĩĩte ho magĩcakaĩra Tamuzu#. Tamuzu: Ĩno yarĩ ngai ya mũhianano ya Mesopotamia yacakayagĩrwo nĩ atumia yakua hingo ya kĩmera kĩa ũrugarĩ.. Akĩnjũũria atĩrĩ, “Mũrũ wa mũndũ, nĩwona ũguo? No ũkuona mangĩ me magigi kũrĩ macio.” Agĩcooka akĩndwara nja ya na thĩinĩ ya Hekaarũ ya Ngai. Na rĩĩrĩ, kĩhingoinĩ kĩa harĩa hatheru, gatagatĩ ga gĩtugĩ na kĩgongoona, haarĩ na arũme mĩgongo ĩrĩ na ataano mahuutatĩire harĩa hatheru ha Ngai, makaaroria moothiũ maao na mwena wa irathĩro, na nĩgũthaathaiya mathaathayagia riũa maroreete na kũrĩa rĩrathagĩra. Naake agĩkĩnjĩĩra atĩrĩ, “Mũrũ wa mũndũ, nĩwona ũguo? Nĩ ũndũ mũniini andũ a Juda gwĩka maũndũ macio mooru na me magigi marĩa mareeka gũũkũ, nĩguo maiyũrie bũrũri na maũndũ ma gũtũmĩra hinya marĩrĩmbũre maraakara maakwa? Nĩkũnjikia manjikĩĩtie kaara o riitho thĩinĩ! Nĩ ũndũ ũcio nao nĩmegũcama marũrũ maakwa. Ndikũmacaaĩra o na kana ndĩmaiguĩre tha. O na mangĩanĩrĩra matũinĩ maakwa makĩhooya-rĩ, ndĩkũmathikĩrĩria.”