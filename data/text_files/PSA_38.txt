 Ihooya rĩa mũndũ ũrathĩĩnĩka#. Thaburi ĩno yandĩkirwo nĩ Daudi. MWATHANI, ndũkandũithie ũrĩ na maraakara, o na kana ũherithie ũrĩ na marũrũ, tondũ nĩũndihangĩĩtie na mĩguĩ yaku, na guoko gwaku nĩkũhũũrĩĩte mũno.  Mwĩrĩ wakwa wothe nĩũratuura nĩ ũndũ wa maraakara maaku; mahĩndĩ maakwa nĩmarandĩa nĩ ũndũ wa meehia maakwa. Nĩ gũkorwo nĩngunĩkanĩirio nĩ meehia maakwa; nĩ mũrigo mũritũ mũno itangĩhota gũkuua.  Tondũ wa ũrimũ wakwa-rĩ, ironda ciakwa nĩciambĩrĩirie kũnunga o na kũbutha. Thiaga ndĩhacĩĩte o nginya ngakuruma na nda; mũthenya wothe ndindaga ngĩcakaya. Nĩ gũkorwo njohero yakwa ĩ na ruwo ta rwa mwaki, na mwĩrĩ wakwa nĩũratuura. Ndirĩ na hinya o na mũnyiinyi, na ndĩmũhehenje o biũ; nĩndangĩkĩĩte ngoro, na nĩndĩracaaya nĩ ruwo.  MWATHANI, nĩũũĩ ũrĩa ngoro yakwa ĩrirĩirie, o na nĩũraigua ũrĩa ndĩracaaya. Ngoro yakwa ĩrahũũra na hinya; hinya wakwa nĩ mũthiru, na maitho maakwa nĩ matuune. Araata aakwa na arĩa tũrigainie nao matirenda kũnguhĩrĩria nĩ ũndũ wa ironda iria ndĩ nacio; o na andũ a mũciĩ witũ nĩmaranjũrĩra.  Arĩa marenda kũnjũraga nĩ mĩtego maranjigĩra nao arĩa marenda kũnjĩka ũũru no kũmakia maramakia; mũthenya wothe matindaga makĩbanga ũrĩa mekũnjũkĩrĩra.  No niĩ-rĩ, haana ta mũndũ ũtaiguaga, tondũ ndiguaga, kana ta mũndũ ũtaaragia tondũ ndiaragia. Haana ta mũndũ ũtaiguaga, tondũ ndicookagia.  No wee, MWATHANI-rĩ, no we ndĩhokeete; na nĩ we, MWATHANI Ngai wakwa ũkũnjookeria. Ndakũhooya ndũkaareke thũ ciakwa ikenerere mĩnyamaarĩko yakwa! Ndũkaareke ciĩtĩĩe nĩ ũndũ wa kũhootwo gwakwa! Tondũ ndigairie o haniini ngurumane, na gũtirĩ hĩndĩ itaraigua ngĩtuurwo mũno. Nĩndoimbũra meehia maakwa, na nĩndamahera Arĩa mathũire nĩ andũ matarĩ na mũrimũ, na me na hinya, na aingĩ aao nĩ arĩa mathũire o na hatarĩ ũndũ mũũru njĩkĩĩte. Ndumĩĩtwo ũthũ nĩ arĩa mandĩhaga wega na ũũru tondũ nĩngeragia gwĩka maũndũ marĩa maagĩrĩire.  Ndũkaanandiganĩrie, MWATHANI! Ngai wakwa ndũgaikare haraaya na niĩ! Ũka na ihenya ũndeithie, Wee, MWATHANI, mũhonokia wakwa!