 Ngai Ithe witũ Kuona atĩ nĩtũgĩthiũrũrũkĩirio nĩ gĩkundi kĩnene ũguo kĩa aira, rekeei tweherie mũrigo wothe o na meehia marĩa meenyiitĩrĩire harĩ ithuĩ, tũteng'ere twĩrutanĩirie gĩcindano kĩrĩa kĩrĩ mbere iitũ. Rekeei tũteng'ere tũroreetie maitho maitũ harĩ Jesũ, ũrĩa arĩ we mũtongoria wa wĩtĩkio witũ kuuma kĩambĩrĩria nginya kĩrĩĩkĩrĩro. We-rĩ, nĩ ũndũ wa gĩkeno kĩrĩa aamenyaga atĩ kĩ mbere yake, nĩomĩrĩirie gũkua mũtharabainĩ atekũũria gũconorwo, na rĩu aikaire mwena wa ũrĩo wa gĩtĩ kĩa ũnene kĩa Ngai. Mwĩcũũraniei ũhoro wa Jesũ; oomĩrĩirie rũmena rũnene ũguo kuuma kwĩ andũ eehia nĩ geetha mũtikaae kũũrwo nĩ hinya o na kana mũkue ngoro! Nĩ ũndũ mbaara ĩrĩa mũrũĩte na meehia mũtirĩ mũrarũa namo o nginya mũgaita thakame.  Kaĩ mũriganĩirwo nĩ ciugo cia kũmũũmĩrĩria iria Ngai amwaragĩria nacio ta ciana ciake? “Mwana wakwa, ndũkaire iherithia rĩa Mwathani, kana ũkue ngoro angĩkũrũnga wahĩtia tondũ mũndũ ũrĩa Mwathani eendeete nĩ we arũngaga, na akahũũra mwana o wothe ũrĩa aamũkagĩra.” Kiragĩrĩriai nĩ geetha mwĩrute, amu Ngai aramwĩka maũndũ macio ta ciana ciake. Nĩ ũndũ-rĩ, nĩ mwana ũrĩkũ ũtaherithagio akĩrutwo nĩ ithe? Mũngĩkĩaga kũherithio mũkĩrutwo ta ũrĩa ciana iria ingĩ ciake ciothe iherithagio, mũtingĩtuĩka ciana ciake we mwene, mũngĩtuĩka ciana itarĩ na ithe. Atĩrĩĩrĩ, nĩtwaherithagio nĩ aciari arĩa matũciarĩĩte kĩĩmwĩrĩ, na no twamaheaga gĩtĩĩo. Githĩ tũtikĩagĩrĩirwo nĩkũhe gĩtĩĩo makĩria Ithe wa maroho maitũ nĩguo tũtũũre muoyo? Aciari aitũ maatũherithagia o kwa ihinda iniini kũringana na ũrĩa moonaga kwagĩrĩire, no Ngai atũherithagia agĩtũruta nĩguo atũgune, o na nĩ geetha tũtuĩke atheru taake. Rĩrĩa tũkũherithio tũkĩrutwo, hĩndĩ ĩyo tũmĩonaga ta arĩ yo ya kũreehe ruwo no ti gĩkeno, no thuuthainĩ arĩa maherithĩĩtio na makeeruta na ũhoro ũcio nĩmagĩaga na kĩheeo, na nĩkĩo mũtũũrĩre wa thaayũ na wa ũthingu. Mataaro o na gũkaananio  Tondũ ũcio tambũrũkiai mooko maanyu maregerũ na mũũmĩrĩrie maru maanyu matarĩ na hinya!  Rũngariai njĩra cianyu, nĩguo kũgũrũ kũrĩa kuonju kũhonio gũtikaae kũremererwo. Geragiai gũkoragwo mũiguanĩĩte na andũ oothe na mũgeragie gũikaraga mũrĩ athingu, nĩ amu gũtirĩ mũndũ ũkoona Mwathani atarĩ na maũndũ macio.  Menyereraai hatikaae kũgĩa mũndũ ũkwaga wega wa Ngai. Gũtikaanagĩe mũndũ ũhaana ta mũri wa mũtĩ mũrũrũ, ũrĩa ũkũraga ũkareehe thĩĩna, nao andũ aingĩ magathũũkio nĩguo.  Mũtigeetĩkĩre kũgĩa na mũhũũri maraaya, kana mũndũ ũtatĩĩĩte Ngai ta Esau ũrĩa wendirie ũrigithaathi wake irio cia irĩa o rĩmwe.  Nĩmũũĩ wega atĩ thuuthainĩ rĩrĩa eendire kũheeo kĩraathimo gĩa ithe, nĩaregirwo nĩ amu ndoonire mweke wa kwĩrira o na ageria kũũcaria na maithori.  Atĩrĩĩrĩ, inyuĩ mũtikinyĩĩte, ta ũrĩa andũ a Isiraeli maakinyire, kĩrĩmainĩ gĩa Sinai kĩngĩhuutĩka na mooko, kĩrĩrĩmbũkĩĩte mwaki mũnene kĩrĩ na nduma, kĩhumbĩrĩĩtwo nĩ itu, kĩĩ na kĩhuuhũkanio kĩnene, kĩĩ na mũgambo mũnene wa karumbeeta, o na mũgambo ũkwanĩrĩra ũrĩa watũmire arĩa maũiguire metigĩre na mathaithane atĩ matikaaheeo ũhoro ũngĩ.  Amu matingĩahotire kũũmĩrĩria Watho ũrĩa waheanĩĩtwo woigaga atĩrĩ, “O na nyamũ ingĩhuutia kĩrĩma, nĩihũũrwo na mahiga kinya ikue.”  Ũrĩa handũ hau haatariĩ warĩ ũndũ wa gũtũma mũndũ aigue guoya o kinya Musa akiuga atĩrĩ, “Nĩndĩrainaina na ngaigua guoya!” Ĩndĩ inyuĩ mũkinyĩĩte kĩrĩmainĩ gĩa Zayuni na itũũrainĩ rĩa Ngai ũrĩa ũrĩ muoyo, o rĩo Jerusalemu ya matuinĩ kũrĩa kũrĩ araika ngiri nyingĩ itangĩgereka. Mũkinyĩĩte o kĩũnganoinĩ kĩa marigithaathi ma ciana cia Ngai iria marĩĩtwa maacio maandĩkĩĩtwo matuinĩ. Mũkinyĩĩte harĩ Ngai ũrĩa mũtuĩri andũ oothe, o na mũgakinya harĩ maroho ma andũ arĩa athingu arĩa marĩĩkĩĩtie kwagĩrĩra kũna.  Mũkinyĩĩte harĩ mũiguithania wa kĩrĩĩkanĩro kĩrĩa kĩerũ, nĩ we Jesũ, o na mũgakinya harĩ thakame ĩrĩa yaminjaminjirwo ĩkĩĩranĩra maũndũ meega gũkĩra marĩa meeranĩirwo nĩ thakame ya Habili.  Menyereraai atĩ mũtikaarege kũigua mũndũ ũrĩa ũraaria. Nĩ amu angĩkorwo andũ arĩa maaregire kũigua mũndũ ũrĩa warĩ gũũkũ thĩ waheanire ũhoro wa Ngai matiahonokire-rĩ, nĩ ithuĩ tũgũkĩhonoka twakĩaga kũigua ũrĩa ũratũkaania oimĩĩte igũrũ?  Hĩndĩ ĩyo mũgambo wake nĩwenyenyirie thĩ. Ĩndĩ rĩu eeranĩire atĩrĩ, “Hĩndĩ ya keerĩ to thĩ iiki ngeenyenyia; ngeenyenyia o na igũrũ.” Ciugo ici , “Hĩndĩ ya keerĩ” ikuonania atĩ indo iria ciothe ikeenyenyio nĩikaaniinwo tondũ cio no cia kũũmbwo, nĩguo iria itangĩenyenyeka igaatigwo. Nĩ ũndũ ũcio rekeei tũgĩcookie ngaatho tondũ wa kũgĩa na ũthamaki ũtangĩenyenyeka. Nĩtũgooceei Ngai na njĩra ĩrĩa yagĩrĩire, twĩ na gĩtĩĩo na tũmwĩtigĩrĩĩte,  amu Ngai witũ nĩ mwaki wa kũniinana.