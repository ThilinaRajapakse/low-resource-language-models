 Judithi gũthiĩ hemainĩ ya Holoferine Rĩrĩa aarĩĩkirie ihooya rĩake kũrĩ Ngai wa Isiraeli-rĩ, agĩũkĩra kuuma harĩa aakomeete, agĩĩta ndungata yake ya mũirĩĩtu, agĩikũrũka nyũmbainĩ ĩrĩa aikaraga mĩthenya ya Thabatũ na ya Thigũkũ. Naake akĩruta nguo ya ikũnia ĩrĩa eekĩrĩĩte, o na akĩruta nguo ciake cia mũtumia wa ndigwa, agĩcooka agĩĩthamba mwĩrĩ na akĩĩhaka maguta manungi wega ma goro, agĩcanũra njuĩrĩ yake, akĩyoha rũkwaro rwa gĩtambaya mũtwe, na akĩĩhumba nguo njega iria eekagĩra mĩthenya ya gĩkeno rĩrĩa mũthuuriwe Manase aarĩ muoyo. Ningĩ agĩĩkĩra iraatũ ciake, agĩcooka agĩĩkĩra mĩgathĩ na bangiri, na nyori ciake na mathaga maake moothe; agĩkĩĩgemia wega mũno nĩ geetha aguucĩrĩrie mũndũ mũrũme o wothe ũrĩa ũngĩamuonire. Thuutha ũcio akĩnengera ndungata yake ya mũirĩĩtu mondo ya rũũa yarĩ na ndibei na cuuba yarĩ na maguta akuue. Ningĩ akĩiyũria kĩondo mĩgate ya gũkandwo ya mũtu wa ngano, na keeki cia matunda moomithie. Athondekania indo icio ciothe, akĩmũnengere. Magĩkiumagara meerekeire thoome wa itũũra rĩa Bethulia. Nao magĩkora Uzia na atongoria arĩa eerĩ Kabirisi na Karimisi marũũgamĩĩte ho. Na rĩĩrĩ, rĩrĩa moonire Judithi na makĩona ũrĩa ũthiũ wake wakengeete na akeehumba nguo thaka makĩguucĩrĩrio mũno nĩ ũthaka wake makĩmwĩra atĩrĩ, “Ngai wa maithe maitũ arokũraathima na arotũma mũbango waku ũhinge, nĩ geetha ũreehithĩrie Jerusalemu ũkumio hamwe na ũhootani kũrĩ Isiraeli.” Naake Judithi agĩthaathaiya Ngai. Agĩcooka akiuga atĩrĩ, “Athana hingũrĩrwo kĩhingo gĩa itũũra nĩ geetha nyumagare thiĩ ngahingie maũndũ marĩa twaririe na inyuĩ.” Nao magĩĩka ta ũrĩa aamoorĩĩtie, magĩatha aanake mahingũre ihingo nĩ ũndũ wake. Marĩĩkia gwĩka ũguo Judithi akiumagara hamwe na ndungata yake ya mũirĩĩtu. Nao andũ a itũũra makĩmũrũũthĩrĩria o ũrĩa aathiaga, agĩikũrũka kĩrĩma, agĩtuĩkania kĩanda o nginya akĩbuĩria. Na rĩĩrĩ, rĩrĩa atumia acio maatuĩkanagia kĩanda kĩu, mbũtũ ya athigaani a Asiria ĩgĩtũngana nao. Ĩkĩnyiita Judithi ĩkĩambĩrĩria kũmũũria atĩrĩ, “Ũrĩ wa rũũrĩrĩ rũrĩkũ? Uumĩĩte kũ na wathiĩ kũ?” Judithi agĩcookia atĩrĩ, “Niĩ-rĩ, ndĩ mũtumia Mũhibirania, na nĩkũũra ndĩroora kuuma kũrĩ o nĩ amu Ngai nĩekũmwĩtĩkĩria mũmaniine. Ndĩ njĩrainĩ gũthiĩ kuona Holoferine, mũtongoria wa mbũtũ cianyu nĩ geetha ndĩmũkinyĩrie ũhoro wa kũmũteithia. Nĩngũmuonia njĩra ĩrĩa angĩgerera angĩkorwo nĩekwenda kũnyiita bũrũri wothe wa irĩmainĩ ategũte mũndũ wake o na ũmwe na njĩra ya kũnyiitwo mĩgwate kana kũũragwo.” Rĩrĩa andũ acio maiguire ciugo ciake, na maarora ũthiũ wake makĩona atĩ aarĩ mũthaka mũno, makĩmwĩra atĩrĩ, “Nĩwahonokia muoyo waku nĩ ũndũ wa gũũka gũũkũ kuona mwathi witũ. Andũ amwe aitũ nĩmegũgũtwara hemainĩ yake na makũnengerane kũrĩ we. Na rĩĩrĩ, wakinya mbere yake ndũgeetigĩre. Mũmenyithie maũndũ macio watwĩra na nĩũkwamũkĩrwo wega.” Magĩgĩcagũra andũ igana mamũtware hamwe na mũirĩĩtu ũcio ndungata yake, hemainĩ ya Holoferine. Na rĩĩrĩ, ũhoro wa gũkinya gwake ũkĩhunja hemainĩ ciothe, gũkĩgĩa na gĩkeno kambĩinĩ yothe. Nao andũ oothe makĩambĩrĩria kũmũthiũrũrũkĩria arĩ o nja ya hema ya Holoferine eetereire amenyithanio. Nao makĩgega mũno nĩ ũndũ wa ũthaka wake na makĩrigwo andũ a Isiraeli nĩ andũ a mũthemba ũrĩkũ. Makĩũrania atĩrĩ, “Nũũ ũngĩiguĩra andũ marĩ na atumia athaka ũũ ũũru? Wega nĩtũũrage arũme oothe. Kwaga ũguo, Aisiraeli nĩmekũguucĩrĩria thĩ yothe.” Na rĩĩrĩ, thigari iria ciarangagĩra na iria ciatungatagĩra Holoferine ikiuma, igĩtoonyia Judithi thĩinĩ wa hema. Holoferine nĩkũhuurũka aahuurũkĩĩte gĩtandainĩ gĩake rungu rwa maburi ma rangi wa babũ, na thahabu, na mahiga ma goro ma rangi wa ngirini ũrĩa mũtheru mũno, na tũhiga tũngĩ twa goro. Andũ acio aake makĩmũmenyithia gũkinya kwa Judithi, naake akiuma atongoreetio na imũrĩ cia betha. Na rĩĩrĩ, rĩrĩa Judithi aathiire hakuhĩ na Holoferine na ndungata ciake, oothe makĩgegio nĩ ũthaka wake. Judithi akĩinamĩrĩra akĩhuutia thĩ mbere ya Holoferine, no ndungata cia Holoferine ikĩmũrũũgamia.