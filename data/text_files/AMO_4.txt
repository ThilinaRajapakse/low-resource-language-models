 Tathikĩrĩriai ũhoro ũyũ, inyuĩ atumia a Samaria, o inyuĩ mũnoreete o ta ng'ombe cia Bashani! O inyuĩ mũhinyagĩrĩria arĩa matarĩ hinya, mũkarangĩrĩria arĩa athĩĩni, na mwathaga arũme aanyu mũkĩmeeraga atĩrĩ, “Tũreehereei njoohi tũnyue!” MWATHANI Mwene Hinya Wothe ehĩtĩĩte akoiga atĩrĩ, “ O ta ũrĩa ndĩ mũtheru-rĩ, mĩthenya nĩgooka, na inyuĩ mũguucũrũrũkio na ndwano. Mũndũ o mũndũ akaahaana o ta thamaki ĩgwatĩĩtio na ndwano. Mũkaaguucũrũrũkio mũhĩtũkĩrio mĩanyainĩ, o mũndũ mwanya ũrĩa ũmũkuhĩrĩirie, mũtwarwo kĩrĩmainĩ kĩa Herimoni.”#. Kĩrĩmainĩ kĩa Herimoni: Kĩhibirania nĩ “Harimoni.” Ũguo nĩguo MWATHANI oiga. Isiraeli kwaga kwĩruta MWATHANI Mwene Hinya Wothe ekuuga atĩrĩ, “Inyuĩ andũ a Isiraeli, thiĩi itũũra rĩa Betheli mũkeehie; thiĩi Giligali mũkoongerere meehia maanyu; thiĩi mũgakĩrute magongoona ma rũũciinĩ o rũũciinĩ, o na gĩtwarageei gacunjĩ kaanyu ga ikũmi o thuutha wa mĩthenya ĩtatũ. Rutagaai igongoona rĩa gũcookeria Ngai ngaatho na mĩgate mĩimbie; twaragaai magongoona ma kwĩyendera mũkĩanagĩrĩra! Tondũ ũguo nĩguo mwendeete gwĩka. Ũguo nĩguo MWATHANI Mwene Hinya Wothe oiga.  “ Atĩrĩĩrĩ, nĩ niĩ ndamũreehithĩirie ng'aragu matũũrainĩ maanyu moothe, no mũtiigana kũnjookerera. Ũguo nĩguo MWATHANI oiga. No niĩ ndarũũgamirie mbura rĩrĩa irio cianyu ciamĩbataire mũno. Ndatũmire mbura itũũrainĩ rĩmwe, narĩo rĩrĩa rĩngĩ ngĩrĩima. Ngiuria mbura mĩgũnda ĩmwe, na mĩgũndainĩ ĩrĩa ĩngĩ irio ikĩũma. Andũ maatooreetio nĩ nyoota, moimire matũũrainĩ maingĩ, magĩthiĩ itũũra rĩmwe mehokeete kuona maaĩ, no mationire o na ma kũmanyootora. O na kũrĩ ũguo-rĩ, mũtiananjookerera. Ũguo nĩguo MWATHANI oiga.  “Ndamũhũũrire na mbaa ĩgĩcina irio cianyu ikĩũma. Ngigĩ igĩũka, ikĩananga mĩgũnda yanyu yothe, ikĩrĩa mĩthabibũ, mĩkũyũ na mĩtamaiyũ yanyu yothe. O na kũrĩ ũguo-rĩ, mũtiigana kũnjookerera. Ũguo nĩguo MWATHANI oiga.  “Ndamũhũũrire na mũrimũ mũũru o ta ũrĩa ndahũũrĩĩte Misiri naguo; Ngĩũragithia aanake aanyu mbaarainĩ na ngĩreka mũtuunywo mbarathi; Ngĩiyũria kambĩ yanyu na mũnungo wa ciimba cia andũ, o nginya mũkĩĩnyiita maniũrũ mũtige kũigua mũnungo ũcio. No o na kũrĩ ũguo-rĩ, mũtiigana kũnjookerera. Ũguo nĩguo MWATHANI oiga.  “Ndaanangire andũ amwe aanyu, o ta ũrĩa ndaanangire Sodomu na Gomora; arĩa maahonokire magĩgĩtuĩka o ta gĩcinga kĩrutĩĩtwo mwakiinĩ. O na kũrĩ ũguo-rĩ, mũtiigana kũnjookerera.” Ũguo nĩguo MWATHANI oiga.  “Kwoguo inyuĩ andũ a Isiraeli no ngũmũherithia, na tondũ no ngwĩka ũguo-rĩ, kĩĩhaarĩriei gwĩtiiria matua maakwa.”  Atĩrĩĩrĩ, Ngai nĩ we wombire irĩma o na akĩũmba huuho. Nĩ we ũmenyithagia andũ ũrĩa meciiria maake matariĩ; o na agatũma mũthenya ũtuĩke ũtukũ. Athiagĩra kũrĩa gũtũũgĩru gwa thĩ, narĩo rĩĩtwa rĩake nĩ rĩĩrĩ: “MWATHANI Ngai Mwene Hinya Wothe.”