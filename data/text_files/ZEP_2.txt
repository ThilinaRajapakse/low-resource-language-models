 Andũ kwĩrwo merĩre Inyuĩ rũũrĩrĩ rũũrũ rwothe rũtarĩ thoni, cookaniai ndundu, mũtanaingatwo ta mahuti marĩa moombũragwo nĩ rũhuuho, mũtanakorererwo nĩ maraakara marakana ta mwaki ma MWATHANI, o na mũtanakorererwo nĩ mũthenya wa marũrũ ma MWATHANI. Inyuĩ andũ arĩa enyiihia a bũrũri, o inyuĩ mwathĩkagĩra maathani maake, cookereraai MWATHANI. Ĩkagaai maũndũ ma ũthingu, na mwĩnyiihagĩrie MWATHANI. Hiihi no mwage gũkaanaherithio mũthenya wa maraakara maake. Ndũũrĩrĩ iria ihakaine na Isiraeli gũcookererwo nĩ mũthiro  Itũũra rĩa Gaza rĩgaatigwo rĩtarĩ andũ, narĩo rĩa Ashikeloni rĩtuĩke maganjo, andũ a itũũra rĩa Ashidodu makaarutũrũrwo itũũrainĩ rĩao thaa thita cia mũthenya, nao andũ a itũũra rĩa Ekironi maingatwo kuuma itũũrainĩ rĩao. Inyuĩ Afilisiti, o inyuĩ mũtũũraga rũteereinĩ rwa iria, kaĩ mũrĩ thĩĩnainĩ-ĩ! MWATHANI nĩarĩĩkĩĩtie kũmũtuĩra; ekũmwananga, na gũtirĩ o na ũmwe wanyu ũkũhonoka. Wee nawe bũrũri ũrĩa ũrĩ ndeereinĩ cia iria, ũgũtuĩka gĩthaka gĩa kũrĩithagio ndũũru cia ng'ondu, na gĩa gwakwo ciugũ na ithũnũ cia arĩithi. Bũrũri ũcio ũrĩ ndeereinĩ cia iria ũkeenyiitĩrwo nĩ andũ arĩa magaatigara a Juda, marĩithagie ndũũru cia ng'ondu ciao kuo, na maraarage nyũmba iria irĩ Ashikeloni. MWATHANI Ngai wao nĩakaamarũmbũiya, na atũme magaacĩre o rĩngĩ.   MWATHANI Mwene Hinya Wothe ekuuga atĩrĩ, “Nĩnjiguĩte ũrĩa andũ a Moabi na a Amoni maranyarara na mararuma andũ aakwa, magĩtĩĩaga atĩ nĩmekwĩnyiitĩra bũrũri wao.  MWATHANI Mwene Hinya Wothe, o we Ngai wa Isiraeli, ekuuga atĩrĩ, ‘O ta ũrĩa ndũũraga muoyo-rĩ, nĩngwananga Amoabi na Aamoni ta ũrĩa ndaanangire Sodomu na Gomora. Ngũtua mabũrũri maao marima ma cumbĩ, na kũndũ gũtiganĩrie tene na tene kũrĩkũraga o thabai. Njooke ndeke andũ aakwa arĩa magaakorwo matigarĩĩte, matahe indo ciao na marigie na mabũrũri maao.’ ”  Ũguo nĩguo Amoabi na Aamoni makaaherithio nĩ ũndũ wa mwĩtĩĩo wao, amu nĩmaanyararire na makĩruma andũ a MWATHANI Mwene Hinya Wothe. MWATHANI nĩagaatũma maiyũrwo nĩ guoya, acooke atue ngai ciothe cia gũũkũ thĩ tũhũ mũtheri, nacio ndũũrĩrĩ ciothe icooke kũmũthaathaiya, o rũũrĩrĩ rũmũthaathayagĩrie bũrũriinĩ waruo.   Atĩrĩĩrĩ, inyuĩ andũ a Ethiopia, no mũkaaniinwo na rũhiũ rwa njora.  MWATHANI akaahũthĩra hinya wake kwananga bũrũri wa Asiria, acooke atue itũũra rĩa Nineve maganjo na kũndũ kũũmũ o ta werũ. Mahiũ na nyamũ cia gĩthaka nĩcio ikaarimũũthaga kuo. Ndundu ikaarĩragĩra ndiricainĩ cia kũu gũtharũranĩĩtio, magoogo magambage marĩ mĩrangoinĩ yakuo, nayo mĩtarakwa ĩrĩa yakĩĩte kuo ĩtharũranio gũtigwo ũtheri. Itũũra rĩrĩa rĩrerahaga rĩgĩĩtĩĩaga ũrĩa rĩrĩ na thaayũ, na rĩkeyona rĩkiugaga atĩ gũtirĩ itũũra rĩngĩ inene thĩinĩ wa thĩ kũrĩkĩra, rĩu nĩrĩmomoreetwo biũ, rĩgatuĩka kũndũ gwa kũrimũũthagwo nĩ nyamũ cia gĩthaka. Mũndũ o wothe ũrĩhĩtũkagĩra kuo ariugaga hĩ hĩ hĩ hĩ-ĩ! akĩinainagia mũtwe.