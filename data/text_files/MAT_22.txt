 Ngerekano ya iruga rĩa ũhiki (Luk .-) Ningĩ Jesũ akĩmaarĩria na ngerekano akĩmeera atĩrĩ, “Ũthamaki wa igũrũ ũhaana ta mũthamaki ũrĩa wathondekire iruga rĩa ũhiki wa mũũriũ. Agĩcooka agĩtũma ndungata ciake ithiĩ igeete andũ arĩa meetĩirwo iruga, no gũtirĩ wetĩkĩrire gũũka. Thuutha ũcio agĩtũma ndungata ingĩ agĩciĩra atĩrĩ, ‘Thiĩi mwĩre arĩa njĩtĩire iruga atĩ, iruga rĩakwa nĩrĩhaarĩrie, ndeegwa ciakwa na tũteegwa tũrĩa tũnoru nĩthĩnje, na irio ciothe nĩ hĩu, ũkaai irugainĩ rĩa ũhiki!’ No andũ acio meetĩirwo iruga gũtirĩ warĩ na bata narĩo. Maathiire o na mbere na mĩhang'o yao: ũmwe agĩthiĩ mũgũnda wake, ũrĩa ũngĩ agĩthiĩ wonjoria wake, nao arĩa angĩ makĩnyiita ndungata icio ciatũmĩĩtwo magĩcihũũra, magĩcooka magĩciũraga. Mũthamaki nĩaraakarire mũno na nĩ ũndũ ũcio, agĩtũma thigari ciake igĩthiĩ ikĩũraga ooragani acio na igĩcina itũũra rĩao. Agĩcooka agĩĩta ndungata ciake agĩciĩra atĩrĩ, ‘Iruga rĩakwa rĩa ũhiki nĩrĩhaarĩrie na arĩa megwĩtĩĩtwo matikwagĩrĩirwo nĩgwĩtwo. Thiĩi njĩrainĩ, na andũ oothe arĩa mũkuona mũmeetĩre iruga rĩa ũhiki.’ Nacio ndungata icio igĩgĩthiĩ igĩĩta andũ arĩa oothe cionire, igĩĩta andũ eega na ooru, nayo nyũmba ya iruga ĩkĩiyũra ageni. “Na rĩĩrĩ, mũthamaki agĩcooka agĩthiĩ kuona ageni, akĩona mũndũ ũteekĩrĩĩte nguo cia ũhiki. Agĩkĩmũũria atĩrĩ, ‘Mũraata, ũtoonyire gũũkũ atĩa ũteekĩrĩĩte nguo cia ũhiki?’ No mũndũ ũcio ndacookirie.  Mũthamaki agĩkĩĩra ndungata atĩrĩ, ‘Muoheei mooko na magũrũ, mũmũikie na kũu nja ndumainĩ. Kũu nĩkuo gũgaakorwo kĩrĩro na kũhagarania magego.’ ” Naake Jesũ akĩrĩĩkia na kuuga atĩrĩ, “Andũ aingĩ nĩmeetĩĩtwo, no aniini nĩ o athuure.” Kĩũria gĩkoniĩ kũrĩha igooti (Mar .-; Luk .-) Ningĩ Afarisai magĩthiĩ makĩrĩĩkanĩra ũrĩa megũtega Jesũ na mĩario yake. Magĩkĩmũtũmĩra arutwo amwe aao, o na andũ amwe a kĩama kĩa Aherodia. Magĩthiĩ makĩmwĩra atĩrĩ, “Mũrutani, nĩtũũĩ atĩ wĩ wa ma, na ũrutanaga ũhoro wa Ngai na ma, na ndũrĩ mũndũ wĩtigagĩra, amu ndũroraga ũrĩa andũ matariĩ. Rĩu-rĩ, tatwĩre ũrĩa ũgwĩciiria. Watho witũ nĩwĩtĩkĩrĩĩtie tũrutagĩre mũthamaki wa Roma igooti kana aaca?” Tondũ Jesũ nĩamenyaga mĩbango ĩyo yao mĩũru akĩmacookeria akĩmeera atĩrĩ, “Inyuĩ hinga ici! Mũkũngeria nĩkĩ? Tanyoniai mbeeca ĩrĩa ĩrĩhaga igooti!” Magĩkĩmũreehera mbeeca ĩyo, naake akĩmooria atĩrĩ, “Mbica ĩno na rĩĩtwa rĩĩrĩ nĩ cia ũ?” Nao makĩmũcookeria makĩmwĩra atĩ nĩ cia mũthamaki wa Roma. Naake Jesũ agĩkĩmeera atĩrĩ, “Rutagĩraai mũthamaki wa Roma kĩrĩa gĩ gĩake, na Ngai kĩrĩa gĩ gĩake.” Na rĩĩrĩ, hĩndĩ ĩrĩa maiguire ũguo makĩgega, magĩkĩmũtiga magĩĩthiĩra. Kĩũria gĩkoniĩ kũriũka (Mar .-; Luk .-)  Na rĩĩrĩ, mũthenya o ro ũcio, Asadukai arĩa moigaga atĩ andũ arĩa akuũ matikaariũka, magĩũka kũrĩ Jesũ makĩmũũria atĩrĩ,  “Mũrutani, Musa oigire atĩ mũndũ angĩkua na ndatige ciana, mũrũ wa nyina no mũhaka ahikie mũtumia ũcio nĩ geetha acookerie mũrũ wa nyina mbeũ. Rĩu-rĩ, gũũkũ gwitũ nĩkwarĩ na aariũ mũgwanja a nyina ũmwe; ũrĩa mũkũrũ nĩahikanirie na agĩkua atarĩ na ciana, na nĩ ũndũ ũcio agĩtigĩra mũrũ wa nyina mũtumia. No gũkĩhaana o ũguo na mũrũ wa nyina wa keerĩ na wa gatatũ o na acio angĩ oothe kinyagia wa mũgwanja. Thuutha wao oothe, mũtumia ũcio o naake nĩakuire. Rĩu-rĩ, rĩrĩa andũ arĩa akuũ makaariũka-rĩ, mũtumia ũcio agaagĩtuĩka wa ũ tondũ oothe mũgwanja nĩmaamũhikĩĩtie?” Naake Jesũ akĩmacookeria atĩrĩ, “Inyuĩ mũhĩtĩĩtie nĩ tondũ mũtiũĩ Maandĩko kana hinya wa Ngai. Nĩ ũndũ hĩndĩ ĩrĩa andũ arĩa akuũ makaariũka matikaahikanagia kana mahikage makaahaana ta araika arĩa me igũrũ. Na ha ũhoro wa akuũ kũriũka-rĩ, kaĩ mũtarĩ mwathooma ũrĩa Ngai amwĩrĩĩte? Oigire atĩrĩ,  ‘Nĩ niĩ Ngai wa Aburahamu, na wa Isaaka, na wa Jakubu.’ Ngai ti wa arĩa akuũ, nĩ wa arĩa me muoyo.” Nao andũ maigua ũguo makĩgega nĩ ũndũ wa ũrutani wake. Rĩathani rĩrĩa inene (Mar .-; Luk .-) Na rĩrĩa Afarisai maiguire atĩ Jesũ nĩahoteete Asadukai na mĩario, makĩũngana,  na ũmwe wao warĩ mũrutani wa Watho akĩgeria kũmũtega na kĩũria. Akĩmũũria atĩrĩ, “Mũrutani, nĩ rĩathani rĩrĩkũ inene mũno Wathoinĩ?”  Naake Jesũ akĩmũcookeria atĩrĩ, “Eendaga Mwathani Ngai waku na ngoro yaku yothe, na muoyo waku wothe na meciiria maaku moothe. Rĩu nĩrĩo rĩathani rĩrĩa inene mũno na rĩa bata mũno.  Na rĩa keerĩ rĩrĩa rĩrĩ bata mũno rĩhaana o ta rĩu; ‘Enda mũndũ ũrĩa ũngĩ o ta ũrĩa wĩyendeete wee mwene.’ Maathani macio meerĩ nĩ mo mũthingi wa Watho wa Musa o na ũrutani wa anabii.” Kĩũria gĩkoniĩ Kristũ (Mar .-; Luk .-) Hĩndĩ ĩmwe Afarisai amwe moonganĩĩte hamwe Jesũ nĩamooririe atĩrĩ, “Mũgwĩciiria atĩa ũhoro wa Mesia? Nĩ mũrũ wa ũ?” Nao makĩmũcookeria atĩrĩ, “Nĩ mũrũ wa Daudi.” Naake Jesũ akĩmooria atĩrĩ, “Na nĩ kĩĩ gĩatũmire Roho Mũtheru ahotithie Daudi gwĩta Kristũ, ‘Mwathani?’ Tondũ Daudi oigire atĩrĩ,  ‘Mwathani nĩerire Mwathani wakwa atĩrĩ, Ikara thĩ mwena wakwa wa ũrĩo, kinya rĩrĩa ngaatũma ũrangĩrĩrie thũ ciaku na magũrũ maaku.’ Angĩkorwo Daudi nĩetire Mesia ‘Mwathani-rĩ,’ angĩgĩkorwo arĩ mũrũ wake atĩa?” Gũtirĩ mũndũ wahotire gũcookeria Jesũ ũndũ, na kuuma mũthenya ũcio gũtirĩ wacookire kũũmĩrĩria kũmũũria ciũria ingĩ.