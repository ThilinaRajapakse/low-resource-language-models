 Kuuma kũrĩ niĩ Paũlũ mũtũmwo wa Kristũ Jesũ nĩ ũndũ wa gwathwo nĩ Ngai Mũhonokia witũ, o na ũndũ wa Kristũ Jesũ mwĩhoko witũ.  Kũrĩ Timotheo, mwana wakwa kũna thĩinĩ wa wĩtĩkio: Wega na tha na thaayũ kuuma kwĩ Ngai Ithe witũ, na kwĩ Mwathani witũ Kristũ Jesũ irogĩa nawe. Gũkaanio ũhoro wa moorutani mataagĩrĩire Atĩrĩĩrĩ, ngĩthiĩ Makedonia nĩndagũthaithire ũtigwo kũu Efeso, na rĩu nokuo ndĩrenda ũikare nĩguo ũkaanagie andũ arĩa mararutana moorutani mangĩ. Ningĩ ũmeerage matige ng'ano cia tũhũ na ũhoro wa gũkinyĩra njiarwa, ũrĩa ũreehage ngarari handũ ha kũreehe ũrutani wa Ngai ũrĩa ũmenyekaga nĩ ũndũ wa wĩtĩkio. Muorooto wa gũgwatha ũũ nĩkwarahũra wendo ũrĩa uumaga ngoroinĩ theru, thamiriinĩ ĩrĩa njega, na wĩtĩkioinĩ ũrĩa wa ma. Atĩrĩĩrĩ, andũ amwe nĩmeehereete kuuma maũndũinĩ macio makerekera ndeereetiinĩ cia ũrimũ. Na no marenda gũkorwo makĩrutana watho wa Ngai, no o matimenyaga ũrĩa maroiga, kana makamenya rĩrĩa maraaria na ũũmĩrĩru mũnene ũguo, maraheana ũhoro wa ũ. Nĩtũũĩ atĩ Watho nĩ mwega ũngĩhũthĩrwo kũringana na ũrĩa wagĩrĩirwo nĩkũhũthĩrwo. Ririkanaai atĩ Watho ndũthondekagwo nĩ ũndũ wa andũ arĩa eega, no ũthondekagwo nĩ ũndũ wa andũ arĩa maregaga gwathĩka, arĩa aaganu, arĩa mateetĩkĩĩtie Ngai, eehia, arĩa matarĩ a ndini, arĩa matarĩ a kĩĩroho, arĩa mooragaga maithe na maanyina maao, ooragani, maraaya, arũme arĩa mathiaga na arũme arĩa angĩ, arĩa manyiitaga andũ arĩa angĩ makamahitha,arĩa maheenanagia na makaruta ũira wa maheeni, na arĩa meekaga maũndũ moothe mooru marĩa mataringaine na ũrutani wa ũthingu. Ũrutani ũcio wa ũthingu wonekaga Ũhoroinĩ ũrĩa Mwega, ũrĩa niĩ ndehokeirwo ndĩũmenyithanagie. Ũhoro ũcio Mwega uumaga kwĩ Ngai, ũrĩa wĩ riiri na mũraathime. Ngaatho nĩ ũndũ wa tha cia Ngai Nĩnjookagĩria Mwathani witũ Kristũ Jesũ ngaatho, tondũ nĩ we ũheaga hinya wa kũruta wĩra wakwa. Nĩndĩmũcookagĩria ngaatho tondũ nĩanduire mũndũ mwagĩrĩru, na agĩĩthuura nduĩke wa kũmũtungatagĩra.  O na angĩkorwo mbere ĩyo nĩndamũrumaga na ngamũnyariira o na ngamũciinũra, nĩndacookire ngĩiguĩrwo tha tondũ ndiarĩ na wĩtĩkio wa kũmenya ũrĩa ndeekaga. Ĩndĩ Mwathani nĩanjitĩrĩirie wega wake mũingĩ na akĩĩhe wĩtĩkio na wendo iria ciumaga thĩinĩ wa Kristũ Jesũ. Ũhoro ũyũ nĩ wa ma, na andũ oothe nĩmaagĩrĩirwo nĩkũwĩtĩkia o na kũwamũkĩra atĩ; Kristũ Jesũ ookire thĩ kũhonokia eehia, na niĩ nĩ niĩ mwĩhia wa mbere. No Ngai nĩanjiguĩrĩire tha nĩguo gũkirĩrĩria kwa Kristũ Jesũ kuonanio na niĩ, amu niĩ ndaarĩ mwĩhia makĩria, na rĩu haana ta kĩonereria kĩa andũ arĩa marĩtĩkagia, nĩguo makaaheeo muoyo wa tene na tene. Na rĩu Mũthamaki ũrĩa ũtũũraga kinya tene na tene ũtathiraga, na ũtoonekaga, o we arĩ we Ngai o we wiki, arotĩĩagwo na agoocagwo tene na tene! Ameni. Ũtaaro ũcio nĩguo ndagũtaara naguo, wee Timotheo mwana wakwa, tondũ ũringaine na maũndũ marĩa maarathirwo o mbere ũhoroinĩ waku. Hũthĩra ciugo icio ta mũũthigari, nĩguo ũhotage kũrũa mbaara wega. Menyagĩrĩra wĩtĩkio waku, o na thamiri yaku. Andũ amwe nĩmaregeete kũrũmĩrĩra thamiri ciao, na magathũũkia wĩtĩkio wao. Gatagatĩinĩ kaao nĩharĩ Humenayo na Alekisanda, acio nĩ o herithĩĩtie na kũmaneana kũrĩ Caitaani nĩguo merute matigaacooke kũruma Ngai.