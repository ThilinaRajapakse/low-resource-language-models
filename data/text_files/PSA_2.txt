 Mũthamaki ũrĩa ũthuurĩĩtwo nĩ Ngai  Bata wa mabũrũri kũũngana hithoinĩ, na ndũũrĩrĩ gũthugunda mĩbango ya tũhũ nĩ ũrĩkũ? Athamaki aao-rĩ, nĩmaremeete, nao aathani aao nĩmacookanĩĩtie ndundu maremere MWATHANI o na mũthamaki ũrĩa aitĩrĩirie maguta akamũthuura. Marerana atĩrĩ, “Nĩtwĩyohoreei kuuma wathaniinĩ wao, namo matamu maao tũmateanie matweherere.”  MWATHANI arĩ o igũrũ, gĩtĩinĩ gĩake kĩa ũnene, no gũtheka aratheka, na akanyũrũria mĩbango ĩyo yao mĩhinyaru. Agacooka akamakaania araakarĩĩte, o na akameekĩra guoya na ang'ũrĩkĩĩte akameera atĩrĩ, “Nĩhandĩĩte mũthamaki wakwa igũrũ wa kĩrĩma gĩakwa gĩtheru gĩa Zayuni.”#. Zayuni: Rĩĩtwa rĩĩrĩ kĩambĩrĩriainĩ rĩetanagio na itũũra rĩa Daudi rĩrĩa rĩatuunyirwo Ajebusi nĩ mbũtũ cia ita cia mũthamaki Daudi. Matukũinĩ ma thuutha o nayo Hekaarũ nĩyambĩrĩirie gwĩtanio na rĩĩtwa rĩĩrĩ rĩa Zayuni.  Naake mũthamaki akoiga atĩrĩ, “Nĩngwanĩrĩra itua rĩa MWATHANI. MWATHANI aanjĩĩrire atĩrĩ, ‘Wee nĩ we mũũriũ wakwa, ũũmũũthĩ nĩndatuĩka thooguo. Hooya, na nĩngũkũhe mabũrũri moothe matuĩke ũgai waku; thĩ yothe ĩtuĩke yaku kĩũmbe.  Wee nĩũkaamoinanga na njũgũma ya cuuma; o na ũmamemende makuange ta nyũngũ.’ ”  Tondũ ũcio kĩũhĩgeei, inyuĩ athamaki aya; inyuĩ aathani a thĩ iguai ndũmĩrĩri ĩno. Tungatĩraai MWATHANI mũkĩmũtĩĩaga; mũinamĩrĩreei mũkĩinainaga;#. Mũkĩinainaga: Kĩhibirania ti gĩtaũku wega mũhariinĩ ũyũ. kana ahiũkĩrwo nĩ maraakara, na inyuĩ mũgĩkue o narua. Kũraathimwo-rĩ, nĩ arĩa oothe mamenyagĩrĩrwo nĩwe.