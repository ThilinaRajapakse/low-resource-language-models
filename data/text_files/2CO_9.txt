 Gũteithia Akristiano arĩa angĩ Rĩu-rĩ, ndikuona harĩ na bata wa kũmwandĩkĩra ũhoro wa ũteithio ũrĩa ũratũmĩrwo andũ a Ngai a Judea. Tondũ nĩnjũũĩ wendi wanyu wa gũteithia, o na andũ a Makedonia nĩndĩmerahĩire nĩ ũndũ wanyu ngameera atĩ: “Aariũ na aarĩ a Ithe witũ a Akaia, matũire mehaarĩirie gũteithania kuuma mwaka ũcio ũrathirire.” Wendo ũcio wanyu nĩguo ũmaarahũrĩĩte. Ndĩratũma aariũ na aarĩ a Ithe witũ kũrĩ inyuĩ nĩguo kwĩraha gwitũ nĩ ũndũ wanyu gũtikooneke ta gũtarĩ kĩene. O ta ũrĩa njugire na hau kabere, no mũhaka mũkorwo mwĩhaarĩirie na ũteithio wanyu. Atĩrĩĩrĩ, ingĩreehane na andũ a Makedonia mamũkore mũtehaarĩirie-rĩ, ithuĩ, nĩ ũndũ wa ũrĩa tũmwĩhokeete na ma, no tũconoke mũno, o na tũtekuuga ũrĩa inyuĩ eene mũngĩconoka. Kwoguo nĩndĩronire arĩ wega gũtũma aariũ na aarĩ a Ithe witũ kũrĩ inyuĩ o mbere, nĩguo mũhaarĩrie iheeo iria mweranĩire nĩ geetha igaakorwo ihaarĩirio hĩndĩ ĩrĩa ngooka, naguo ũndũ ũcio nĩũkonania atĩ mũheanaga nĩ ũndũ wa kwĩyendera no ti tondũ wa kũringĩrĩrio. Ririkanaai atĩ mũndũ ũrĩa ũhandaga tũniini agethaga o tũniini; na mũndũ ũrĩa ũhandaga nyingĩ agethaga nyingĩ. O mũndũ nĩaheane kũringana na ũrĩa we mwene atuĩte no ndakaheane ta atekwenda kana ahaane ta arĩ kũringĩrĩrio araringĩrĩrio, tondũ Ngai eendaga mũndũ ũrĩa ũheanaga akeneete. Naake Ngai ahota kũmũhe nyingĩ gũkĩra iria mũbataire nĩguo mũkoragwo mwĩ na indo njiganu, na mũkoragwo mwĩ na ingĩ nyingĩ cia kũruta mawĩra moothe meega.  O ta ũrĩa kwandĩkĩĩtwo atĩrĩ: “Andũ arĩa me na thĩĩna nĩamaheaga na ũtaana; ũtugi wake ũtũũraga tene na tene.”  Ngai ũrĩa ũheaga mũrĩmi mbegũ na akamũhe irio cia kũrĩa, nĩekũmũhe na aingĩhie mbegũ cianyu na nĩekũingĩhia magetha ma ũthingu wanyu. Ningĩ nĩ mũrĩtongagio na njĩra ciothe nĩguo mũheanage na ũtaana hingo ciothe, nao andũ angĩ nĩmarĩcookagĩria Ngai ngaatho nĩ ũndũ wa ũtaana wanyu ũrĩa maamũkagĩra kuuma kũrĩ ithuĩ. Amu ũteithio ũyũ mũrutaga ndũteithagia andũ a Ngai oiki, no nĩũtũmaga Ngai acookerio ngaatho mũno makĩria. Naguo ũtungati wanyu nĩũkũmoonia ũrĩa mũhaana, na andũ angĩ nĩmekũgooca Ngai nĩ ũndũ wanyu, o na nĩ ũndũ wa gwathĩkĩra ũhoro ũrĩa mwega wa Kristũ, ũrĩa muumbũraga atĩ nĩmwĩtĩkĩĩtie, na kũgayana indo cianyu nao na andũ arĩa angĩ oothe. Na tondũ wa ũrĩa marĩ na wendo mũnene nĩmarĩmũhooyagĩra nĩ ũndũ wa kũingĩhĩrio wega wa Ngai. Rekeei tũcookerie Ngai ngaatho nĩ ũndũ wa kĩheeo gĩake gĩtangĩgereka.