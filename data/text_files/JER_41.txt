  Na rĩĩrĩ, mweriinĩ wa mũgwanja wa mwaka ũcio-rĩ, Ishumaeli, mũrũ wa Nethania na mũcũkũrũ wa Elishama, agĩthiĩ Mizipa arĩ na andũ ikũmi kuona Gedalia. Ishumaeli aarĩ wa nyũmba ya mũthamaki na ũmwe wa atongoria arĩa maaheetwo gĩtĩĩo kĩnene. Rĩrĩa marĩaga irio marĩ hamwe kũu Mizipa-rĩ, Ishumaeli na andũ arĩa ikũmi maarĩ hamwe naake magĩcomora hiũ ciao cia njora, makĩũraga Gedalia. Maamũũragire tondũ mũthamaki wa Babilonia nĩamũthuurĩĩte atuĩke barũũthi wa bũrũri wa Juda. Ningĩ Ishumaeli nĩoragire Aisiraeli oothe arĩa maarĩ na Gedalia kũu Mizipa na akĩũraga thigari cia Ababilonia iria ciakorereirwo kuo. Na rĩĩrĩ, mũthenya ũyũ ũngĩ, gũtarĩ kũramenyeka atĩ Gedalia nĩoragĩĩtwo-rĩ, arũme mĩrongo ĩnaana meenjeete nderu ciao, magatembũranga nguo ciao, na metiihangĩĩtie mĩĩrĩ magĩũka moimĩĩte Shekemu, Shilo na Samaria. Arũme acio mookire makuuĩĩte irio cia mũgũnda na ũbaani nĩguo macirute irĩ magongoona Hekaarũinĩ. Naake Ishumaeli agĩkiumagara Mizipa akĩrĩraga agĩthiĩ kũmatũnga. Rĩrĩa aacemanirie nao, akĩmeera atĩrĩ, “Ndamũthaitha, nĩtũthiĩi kũrĩ Gedalia.” Na rĩĩrĩ, matoonya itũũrainĩ thĩinĩ-rĩ, Ishumaeli na andũ arĩa maarĩ hamwe naake makĩmooraga, magĩcooka magĩikia ciimba ciao irima rĩenjeetwo rĩa maaĩ. No arũme ikũmi gatagatĩinĩ ka acio mĩrongo ĩnaana makĩĩra Ishumaeli atĩrĩ, “Twagũthaitha ndũkaae gũtũũraga! Twĩ na ngano, mbaarĩ, maguta ma mĩtamaiyũ, na ũũkĩ tũhithĩĩte handũ mũgũndainĩ.” Kwoguo agĩkĩmahonokia, akĩaga kũmooraganĩria na acio angĩ. Irima rĩrĩa Ishumaeli aikirie ciimba cia andũ acio oothe ooragire nĩ irima rĩrĩa rĩarĩ inene rĩrĩa mũthamaki Asa eenjithĩĩtie hĩndĩ ĩrĩa Baasha, mũthamaki wa Isiraeli, aamũtharĩkagĩra. Irima rĩu-rĩ, nĩrĩo Ishumaeli aiyũririe na ciimba. Arĩĩkia gwĩka ũguo, akĩnyiita aarĩ a mũthamaki mĩgwate o hamwe na andũ oothe arĩa maatigarĩĩte kũu Mizipa. Andũ acio nĩ arĩa Nebuzaradani, mũnene wa arangĩri, atuĩte Gedalia mũrori wao. Ishumaeli agĩkiumagara na andũ acio marĩ mĩgwate akĩerekera bũrũri wa Aamoni. Naake Johanani, mũrũ wa Karea, na atongoria oothe a mbũtũ cia ita arĩa maarĩ hamwe naake, magĩkĩigua ũhoro wa maũndũ moothe mooru marĩa Ishumaeli eekĩĩte. Kwoguo magĩkĩoya thigari ciao ciothe, makĩmũrũmĩrĩra na ihenya nĩguo makahũũrane naake, makĩmũkorerera Gibeoni handũ haarĩ karia kanene. Na rĩĩrĩ, rĩrĩa andũ oothe arĩa maanyiitĩtwo mĩgwate nĩ Ishumaeli moonire Johanani na atongoria acio a mbũtũ cia ita, magĩkena mũno. Andũ acio oothe magĩkĩhũndũka, makĩũrĩra kũrĩ Johanani. No rĩĩrĩ, Ishumaeli arĩ na andũ anaana, magĩĩthara nĩguo matikaanyiitwo nĩ Johanani, magĩthiĩ bũrũri wa Aamoni. Naake Johanani na atongoria a mbũtũ cia ita arĩa maarĩ hamwe naake makĩoya andũ arĩa makuuĩĩtwo marĩ mĩgwate kuuma Mizipa nĩ Ishumaeli arĩĩkia kũũraga Gedalia. Thĩinĩ wa andũ acio haarĩ na thigari, atumia, ciana, na arũme ahakũre. -Nao oothe magĩkĩnyiitwo nĩ guoya nĩ ũndũ wa Ababilonia tondũ Ishumaeli nĩoragĩĩte Gedalia, ũrĩa mũthamaki wa Babilonia aatuĩte barũũthi wa bũrũri wa Juda. Kwoguo magĩkiumagara maroreete Misiri, nĩguo methare matikaanyiitwo nĩ Ababilonia. Marĩ rũgendoinĩ, nĩmaambire kũraarĩrĩra handũ heetagwo Kimuhamu, gũkuhĩ na Bethilehemu.