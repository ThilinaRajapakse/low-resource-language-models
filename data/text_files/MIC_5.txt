 Andũ a Jerusalemu, cookanĩrĩriai mbũtũ cianyu! Tũrĩarigiicĩrie! Nĩmaratharĩkĩra mũtongoria wa Isiraeli! Ngai kwĩranĩra mũnene kuuma Bethilehemu  MWATHANI ekuuga atĩrĩ, “Wee Bethilehemu Efiratha, nĩ we gatũũra kamwe ga tũtũũra tũrĩa tũniini mũno twa Juda, no kuuma harĩ we nĩngaarutĩra Isiraeli mũnene, ũrĩa mbarĩ yao ĩ ya kuuma o matukũ ma tene.” Kwoguo MWATHANI nĩagaatiganĩria andũ aake harĩ thũ ciao, o nginya mũtumia ũrĩa ũrĩ hakuhĩ gũciara aciare. Hĩndĩ ĩyo andũ a Isiraeli arĩa me ithaamĩrio nĩmagacookanĩrĩra rĩngĩ na andũ aao. Ooka-rĩ, nĩagaatha andũ aake na hinya ũrĩa uumaga harĩ MWATHANI, o hamwe na ũnene wa MWATHANI Ngai we mwene. Nao andũ aake nĩmagaagĩtũũra marĩ agitĩre amu andũ a thĩ yothe nĩmakaamenya ũnene wake, na nĩakaareehe thaayũ. Kũhonokio na kũherithio Rĩrĩa Aasiria magaatharĩkĩra bũrũri witũ, na mamomoranie nyũmba ciitũ cia kwĩgitĩra, nĩtũgaatũma atongoria aitũ arĩa me hinya mũno makarũe nao.  Makaahoota Aasiria, o o andũ a Nimirodi, na mamaathe na hinya wa matharaita; nao magĩtũhonokie kuuma kũrĩ Aasiria rĩrĩa magatharĩkĩra bũrũri witũ.  Na rĩĩrĩ, andũ a Isiraeli arĩa magaatigara, magaakoragwo matariĩ ta ime riumĩĩte kwĩ MWATHANI harĩ ndũũrĩrĩ nyingĩ, magaakoragwo mahaana ta mbura ya rũthuthuũ ĩkiurĩra mĩmera, na makeehokaga Ngai, no ti andũ. Harĩ ndũũrĩrĩ, Aisiraeli acio magaatigara magaakoragwo matariĩ ta mũrũũthi wĩ gatagatĩinĩ ka nyamũ cia gĩthaka. Magaakoragwo mahaana ta kĩana kĩa mũrũũthi kĩrĩ rũũruinĩ rwa ng'ondu, rĩrĩa kĩagerera gatagatĩinĩ gaacio gĩcinyiitaga gĩgacitambururanga, na gũtirĩ wa gũcihonokia. Aisiraeli nĩmakaahoota thũ ciao macianange ciothe. MWATHANI ekuuga atĩrĩ, “Hĩndĩ ĩyo nĩngeeheria mbarathi cianyu, na nyanange ngaari cianyu cia mbarathi. Nĩngaananga matũũra marĩa marĩ bũrũriinĩ wanyu, o na momoranie indo ciothe iria imũgitĩire. Nĩngaaniina aragũri arĩa mũkoragwo nao, ndĩmũtige mũtarĩ na ooni maũndũ. Nĩngaananga mĩhianano yanyu o hamwe na itugĩ cia mahiga iria mathaathayagia, na mũtigaacooka gũthaathaiya indo iria mũthondekeete na mooko maanyu. Nĩngaamunyania mĩhianano ya ngai ĩrĩa ĩĩtagwo Ashera ndĩmĩthengie bũrũriinĩ wanyu, na tharũranie matũũra maanyu. O na nĩngeerĩhĩria ndĩ na maraakara maingĩ mũno, harĩ ndũũrĩrĩ iria itanjathĩkĩire.”