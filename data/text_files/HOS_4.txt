 MWATHANI gũthitanga Isiraeli Andũ a Isiraeli, o inyuĩ mũtũũraga gũũkũ bũrũri ũyũ, tathikĩrĩriai maũndũ marĩa MWATHANI aramũthitangĩra. MWATHANI ekuuga atĩrĩ, “Gũũkũ bũrũriinĩ andũ ti ehokeku o na ti atugi, na matiũĩ atĩ ndĩ Ngai. Kĩrĩa kĩrĩ kuo no ũhoro wa kwĩhĩta na kuuna mĩhĩtwa ĩyo, kũheenania, kũũragana, ũici, na gũtharania. Ũmaramari ũingĩhĩĩte mũno, nakuo kũũragana gũgagĩkĩongerereka o kuongerereka. Nĩ ũndũ ũcio, bũrũri nĩũkũũma, nao arĩa oothe matũũraga kuo makue. O nacio nyamũ, nyoni, o na thamaki ciothe nĩgũkua igũkua.” MWATHANI gũthitanga athĩnjĩri Ngai MWATHANI ekuuga atĩrĩ, “Hatirĩ mũndũ o na ũmwe wagĩrĩirwo nĩgũthitanga andũ, o na kana kũmakaania. Nĩ inyuĩ athĩnjĩri Ngai ndĩratetia. Inyuĩ mũikaraga mũkĩhĩtagia ũtukũ na mũthenya, na noguo anabii meekaga. Nĩngũniina Isiraeli nyina wanyu. Andũ aakwa nĩmaanangĩĩtwo nĩ ũndũ matinjũũĩ. Inyuĩ athĩnjĩri Ngai nĩmũregeete kũũmenya, o na nĩmũkararĩĩtie ũrutani wakwa. Nĩ ũndũ ũcio, o na niĩ nĩndĩmũregeete, o na ngarega ciana cianyu ituĩke athĩnjĩri Ngai aakwa.  “O ũrĩa inyuĩ athĩnjĩri Ngai mũraingĩha-rĩ, noguo mũrathiĩ mũkĩĩhĩtagĩria. Nĩ ũndũ ũcio, nĩngũgarũra gĩtĩĩo kĩanyu ndĩgĩtue gĩconoko. Inyuĩ-rĩ, mũtongeetio nĩ meehia marĩa andũ meekaga, mũgakĩenda mathiĩ o na mbere kwĩhia. Tondũ ũcio, ngũmũherithia o ta ũrĩa ngũherithia mũingĩ. Ngũmũherithia ndĩhĩrie ũũru ũrĩa mwĩkaga. Mũrĩrĩaga na mũtihũũne; mũrĩthaathayagia ngai cia gũtũma mũciare ciana, no mũtirĩciaraga; nĩ ũndũ nĩmũndiganĩirie mũgathiĩ kũhooya ngai ingĩ.” MWATHANI kũmenereria kũhooya mĩhianano MWATHANI ekuuga atĩrĩ, “Ndibei ya tene o na ya mũhihano nĩirathũũkia ũkuũku wa meciiria ma andũ aakwa. Mooragia kĩnuku kĩa mũtĩ kĩmoonie cioneki, rũthanju nĩruo rũmataaraga. Nĩmahĩtithĩĩtio nĩ thuti cia ũmaraaya, makandiganĩria niĩ Ngai wao, makarũmĩrĩra ngai ingĩ. Irĩmainĩ iria ndaaya nĩkuo marutagĩra magongoona, na magacinĩra ũbaani ithũngũriinĩ rungu rwa mĩtĩ ĩrĩa mĩraaya, mĩtĩ ĩyambĩĩte wega tondũ kĩĩgunyĩ kĩayo nĩ kĩega.  “Kwoguo nĩkĩo airĩĩtu aanyu marahũũra ũmaraaya nao ahiki a aariũ aanyu magagĩtharania. Ndikũmaherithia nĩ ũndũ wa ũndũ ũcio, nĩ ũndũ o na inyuĩ nĩmũkomaga na maraaya ma hekaarũ, na mũkarutĩra ngai cia mĩhianano magongoona mũrĩ hamwe nao. O ta ũrĩa thimo yugĩĩte, ‘Andũ matarĩ ũmenyo nĩmakaaniinwo.’  “O na kũngĩkorwo inyuĩ andũ a Isiraeli mũtirĩ ehokeku harĩ niĩ, andũ a Juda maroaga kũhaana ta inyuĩ. Mũtikaanathaathaĩrie Giligali kana Bethaveni,#. Bethaveni: Rĩĩtwa rĩĩrĩ na Kĩhibirania nĩkuuga: “Nyũmba ya waganu kana ya kũhoera mĩhianano.” o na kana mwĩhĩtage mũkiugaga atĩrĩ, ‘O ta ũrĩa MWATHANI atũũraga muoyo!’ ” Andũ a Isiraeli nĩ aremi, maremeete o ta moori nemi. Ingĩkĩhota atĩa kũmarĩithia ta tũgondu kũndũ kwĩ na nyeki nduru?  Andũ a Isiraeli nĩmegwatanĩĩtie na mĩhianano, nĩmatiganwo nao. Maarĩo-rĩ, nĩrĩo makenagĩra ũmaraaya, magagĩkenagĩra maũndũ ma ũũra thoni handũ ha maũndũ ma gĩtĩĩo. Megũkuuo mathiio nao o ta moombũrĩĩtwo nĩ rũhuuho, magĩconorithio nĩ ũndũ wa magongoona marĩa marutaga.