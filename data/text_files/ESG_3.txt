 Hamani gũthondeka mũbango wa kũniina Ayahudi Thuutha wa maũndũ macio, mũthamaki Ahasuerusu akĩnenehia mũndũ wetagwo Hamani mũrũ wa Hamedatha, Mũbougea na ũndũ wa kũmũtua atĩ nĩwe uumĩĩte mũthamaki thuutha ũneneinĩ. Mũthamaki nĩathanĩĩte atĩ andũ oothe arĩa mamũtungatagĩra maheage Hamani gĩtĩĩo na njĩra ya kũmũinamagĩrĩra. No rĩĩrĩ, Moridekai we wiki nĩaregire kũmũinamĩrĩra. Na rĩĩrĩ, ndungata icio ingĩ cia mũthamaki iria ciakoragwo kĩhingoinĩ ikĩũria Moridekai atĩrĩ, “Nĩ kĩĩ gĩtũmaga wage gwathĩkĩra watho wa mũthamaki?” Thuutha wa kũmũũria o mũthenya o mũthenya akĩregaga kũmathikĩrĩria-rĩ, nĩmeerire Hamani ũrĩa Moridekai aaregaga gwathĩkĩra watho wa mũthamaki amu we Moridekai nĩameerĩĩte atĩ we nĩ Mũyahudi. Hamani nĩaraakarire mũno rĩrĩa aiguire atĩ, Moridekai ndangĩmũinamĩrĩra, na nĩ ũndũ ũcio agĩthondeka mũbango wa kũũraga Ayahudi oothe arĩa maarĩ bũrũriinĩ wothe ũrĩa wathagwo nĩ mũthamaki Ahasuerusu. Mwakainĩ wa ikũmi na ĩĩrĩ wa wathani wa mũthamaki Ahasuerusu, Hamani agĩathana gũcuukwo mĩtĩ kuoneke nĩ mũthenya ũrĩkũ na mweri ũrĩkũ Ayahudi oothe makaaniinwo mũthenya ũmwe tu. Gũgĩkĩoneka atĩ mweri ikũmi na inya mweri wa Adari nĩguo wagĩrĩire. Hamani agĩkĩĩra mũthamaki atĩrĩ, “Nĩkũrĩ rũũrĩrĩ rwa andũ me kũndũ guothe thĩinĩ wa andũ a bũrũri ũrĩa wathanaga, na mawatho maao matihaanaine na ma andũ angĩ o na arĩkũ, na matiathĩkagĩra mawatho ma mũthamaki, na kwoguo hatirĩ bata wa wee kũmakirĩrĩria. Angĩkorwo wee mũthamaki nĩũkuona kwagĩrĩire athana atĩ andũ acio mooragwo. Weka ũguo niĩ nĩ ngũiga thĩinĩ wa kĩgĩĩna kĩa bũrũri tani magana matatũ ma mĩrongo ĩna () cia betha.” Mũthamaki akĩruta gĩcũhĩ gĩake kĩara akĩnengera Hamani nĩguo ahũũre mũhũũri itua rĩu rĩũru harĩ Ayahudi. Mũthamaki agĩkĩmwĩra atĩrĩ, “Wĩigĩre mbeeca icio, nao andũ a rũruka rũu wĩke nao ũrĩa ũkwenda.” Kwoguo mũthenya wa ikũmi na ithatũ mweri wa mbere, Hamani agĩĩta aandĩki a mũthamaki akĩmeera ũhoro ũrĩa mekwandĩka, ũgĩcooka ũgĩtaũrwo na thiomi cia kũndũ guothe o hamwe na mĩandĩkĩre. Ũgĩcooka ũgĩtũmĩrwo atongoria na anene oothe. Ũhoro ũcio werirwo atĩ nĩ mũthamaki uugĩĩte, na ũgĩcooka ũgĩtũmwo mabũrũri moothe igana na mĩrongo ĩĩrĩ na mũgwanja (); kuuma India nginya Ethiopia. Andũ magĩteng'era magĩtwara itua rĩu bũrũri o wothe wa kũrĩa mũthamaki aathanaga. Marũa macio maandĩkĩĩtwo watho atĩ mũthenya o ro ũmwe mweriinĩ wa ikũmi na ĩĩrĩ, nĩguo mweri wa Adari, Ayahudi oothe makooragwo na indo ciao itahwo.#. Maandĩkoinĩ ma Kĩhibirania, mũhari wa , ũrũmagĩrĩra haaha. Itua rĩũru rĩa Ahasuerusu harĩ Ayahudi  Ũũ nĩguo marũa macio maandĩkĩĩtwo: Kuuma kũrĩ mũgaathe mũthamaki Ahasuerusu; kũrĩ aathani a ng'ongo igana na mĩrongo ĩĩrĩ na mũgwanja; kuuma India nginya Ethiopia, o na kũrĩ anene arĩa me rungu rwao, ndaandĩka atĩrĩ:  “Ndatuĩka mũnene wa ndũũrĩrĩ nyingĩ o na mũnene wa thĩ yothe, nĩndatuire atĩ andũ arĩa njathaga matũũre na thaayũ hingo ciothe. Ndiekire ũguo nĩ ũndũ wa mwĩtĩĩo ũneneinĩ wakwa; no nĩ tondũ hingo ciothe ndarĩ wa kĩhooto, na ndaathaga andũ arĩa njathaga na tha. Rĩu nĩnduĩte atĩ nĩngũthondeka ũhoro wa thaayũ ũcio andũ oothe meendaga, ndĩũtue wa gũtũũra nĩguo thondeke bũrũri ũthiĩ na mbere kũrĩa andũ marĩkoragwo na thaayũ magĩthiĩ kuuma mũhakainĩ ũmwe nginya ũrĩa ũngĩ.  “No rĩĩrĩ, ndooria andũ arĩa mandaaraga ũrĩa ũndũ ũcio ũngĩhingio, Hamani, mũndũ ũrĩa mũũgĩ mũno gatagatĩinĩ gaitũ ũhoroinĩ wa gũtua maũndũ, na nĩoĩkaine tondũ wa wendi wake mwega na kwaga kũgarũrũka, o na nĩkĩo ndamũtuire atĩ nĩ we wĩ gĩtĩ kĩrĩa gĩ thuutha wa gĩakwa bũrũriinĩ,  nĩaratwĩrire atĩ gatagatĩinĩ ka ndũũrĩrĩ ciothe nĩkũrĩ rũũrĩrĩ rũũru mũno. Mawatho ma andũ acio matihaanaine na ma rũũrĩrĩ rũngĩ o na rũmwe. Hingo ciothe nĩmareganaga na mawatho ma mũthamaki, nĩ ũndũ ũcio bũrũri ũmwe ũrĩa twendaga na gĩtĩĩo kũgĩa naguo ndũngĩthondekeka.  Nĩtũmenyeete atĩ andũ acio o oiki nĩmareganaga na andũ oothe, na marũmagĩrĩra mĩtũũrĩre ĩtoĩkaine o hamwe na mawatho, na matiendeete thirikaari iitũ na meekaga maũndũ moothe ma gũthũũkia marĩa mangĩhota nĩguo bũrũri witũ ndũkaagĩe na thaayũ.  “Kwoguo nĩtũtuĩte atĩ andũ arĩa mũkũgweterwo marũainĩ ma Hamani, ũrĩa arĩ we ũroraga maũndũ na nĩ we wa keerĩ wathaniinĩ, oothe makooragwo nginya atumia aao na ciana ciao. Makaaniinwo na rũhiũ rwa njora rwa thũ ciao gũtarĩ na gũcaaĩrwo kana tha mwakainĩ wa ikũmi na mũthenya wa ĩna na mweriinĩ wa ikũmi na ĩĩrĩ, nĩguo wĩtagwo Adari.  Andũ acio matũmĩĩte tũgĩe na thĩĩna mũingĩ ihinda inene ũguo magaakua gĩkuũ kĩa ruo mũthenya ũmwe, na kuuma hĩndĩ ĩyo thirikaari iitũ ĩtũũre na thaayũ na ĩtegũthĩĩnio thuutha ũcio.” #.g Maandĩkoinĩ ma Kĩhibirania, mũhari wa , ũrũmagĩrĩra haaha.  Ũhoro ũrĩa wandĩkĩĩtwo marũainĩ ũgĩkĩmenyithio mũingĩ ng'ongo ciothe, na mũndũ o wothe akĩĩrwo atĩ agaakorwo ehaarĩirie mũthenya ũcio.  Itua rĩu nĩrĩakĩmenyithanirio itũũra inene rĩa Susa o narua, naake mũthamaki na Hamani magĩikara thĩ kũnyua makĩrĩĩo, o rĩrĩa andũ kũu Susa itũũra inene maarigĩĩtwo nĩ ũhoro ũcio.