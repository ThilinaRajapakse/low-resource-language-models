 MWATHANI gũcooka Hekaarũ thĩinĩ Mũndũ ũcio agĩcooka akĩndwara kĩhingoinĩ kĩrĩa kĩang'etheire mwena wa irathĩro.  Na rĩĩrĩ, ngĩkĩona riiri wa Ngai wa Isiraeli ũgĩũka uumĩĩte na mwena wa irathĩro. Mũgambo wake warĩ ta mũhũyũko wa iria. Naguo riiri wake ũkĩarĩra thĩ. Kĩoneki kĩu kĩahaanaine na kĩrĩa ndooneete rĩrĩa Ngai ookaga kũhũũra Jerusalemu na kĩrĩa ndooneete ndĩ ndeereinĩ cia rũũĩ rwa Kebari. Ndakĩona ngĩĩgũithia ndoreetie ũthiũ thĩ. Naguo riiri wa MWATHANI ũkĩgerera kĩhingo kĩa mwena wa irathĩro ũgĩtoonya Hekaarũ thĩinĩ. Naake roho wa MWATHANI akĩnjoya akĩndwara kĩhaaroinĩ kĩa na thĩiniĩ; na niĩ ngĩkĩona atĩ riiri wa MWATHANI nĩwaiyũire Hekaarũ. Na rĩĩrĩ, mũndũ ũrĩa akĩrũũgama hakuhĩ na niĩ, ngĩcooka ngĩigua MWATHANI akĩnjarĩria arĩ Hekaarũ thĩinĩ, akĩnjĩĩra atĩrĩ, “Mũrũ wa mũndũ, gĩĩkĩ nĩkĩo gĩtĩ gĩakwa kĩa ũthamaki. Ngũtũũra gũũkũ gatagatĩinĩ ka andũ a Isiraeli, ndũũre ndĩmathamakagĩra tene na tene. Andũ a Isiraeli o na kana athamaki aao matigaacooka gũthaahia rĩĩtwa rĩakwa itheru magĩthaathaiya mĩhianano kana magĩthika ciimba cia athamaki aao kũndũ gũũkũ gũtheru. Athamaki aao maakire mĩromo na buremu cia mĩrango nyũmba yao ya ũthamaki ikũhanĩrĩirie na mĩromo na buremu cia Hekaarũ yakwa; ciahakanĩĩtio no rũthingo. Magĩgĩthaahia rĩĩtwa rĩakwa itheru na maũndũ me magigi marĩa meekaga, na niĩ ngĩmaniina nĩkũraakara. Rĩu no mũhaka matige gũthaathaiya mĩhianano yao na mathengie ciimba cia athamaki aao haraihu na niĩ. Meeka ũguo, ngũtũũrania nao tene na tene. “Mũrũ wa mũndũ, taarĩria andũ a Isiraeli ũhoro wa Hekaarũ na ũreke mathoome mũcoro wayo. Reke maconoke nĩ ũndũ wa maũndũ maao mooru. Na rĩĩrĩ, mangĩigua maconokeete nĩ maũndũ marĩa moothe meekĩĩte, mataarĩrie ũrĩa mũcoro wa Hekaarũ ũhaana, ũrĩa ũbangĩĩtwo, mĩrango ya gũtoonyera na ya kuumĩra, na ũmataarĩrie mawatho na mĩtaratara ya yo yothe. Maandĩkĩre ũhoro ũcio wothe nĩ geetha mahote kuona ũrĩa indo ciothe ibangĩĩtwo, na mahote kũrũmĩrĩra mawatho moothe. Ũyũ nĩguo watho wa Hekaarũ: kũndũ kũrĩa kũmĩrigiicĩirie kũu kĩrĩma igũrũ nĩ kũndũ kwamũre na gũtheru.” Kĩgongoona  Gũtũmĩrĩĩtwo gĩthimi o kĩrĩa gĩathimĩĩte Hekaarũ, ithimi cia kĩgongoona ciahaanaga ta ũũ: gĩtina kĩayo kĩarĩ na mũtaro wa ũriku wa cenitimita mĩrongo ĩtaano na ithaano. Mũtaro ũcio warĩ na mũgũkũ wa cenitimita mĩrongo ĩĩri na ithaano. Kuuma gĩtina nginya mũrenjiinĩ wa mbere ũraihu wa mita ĩmwe, naguo wariĩ wa mũrenji ũcio warĩ cenitimita mĩrongo ĩtaano. Kuuma mũrenjiinĩ wa mbere kinya wa keerĩ ũraihu warĩ mita igĩrĩ, naguo wariĩ wa mũrenji ũcio wa keerĩ warĩ cenitimita mĩrongo ĩtaano. Kuuma mũrenjiinĩ wa keerĩ kinya mũrenjiinĩ wa na rũgongo biũ, ũrĩa o naguo warĩ na wariĩ wa cenitimita mĩrongo ĩtaano, ũraihu warĩ mita igĩrĩ. Igũrũ wa mũrenji ũcio ni ho kĩgongoona gĩa gũcinĩra magongoona gĩakĩĩtwo. Kĩgongoona kĩu kĩarĩ na koona inya ciacomokeete na igũrũ ta hĩa. Kĩgongoona kĩu kĩarĩ kĩa mita ithathatũ thikwea, na gĩaikarĩire gĩtina kĩa mita mũgwanja thikwea, kĩarĩ na mũgũkũ wa ũtungu wa cenitimita mĩrongo ĩĩrĩ na ithaano. (Gĩtina kĩu kĩarĩ na mũtaro wa ũriku wa cenitimita mĩrongo ĩtaano.) Ngathĩ cia kũhaica kĩgongoonainĩ kĩu ciarĩ na mwena wa irathĩro wakĩo. Kĩgongoona kũraathimwo  MWATHANI Mwene Hinya Wothe agĩcooka akĩnjĩĩra atĩrĩ, “Mũrũ wa mũndũ, tathikĩrĩria ũrĩa ngũkwĩra. Kĩgongoona kĩarĩĩkia gwakwo ũgaakĩraathima na njĩra ya gũcinĩra magongoona ho o na gũkĩminjaminjĩria thakame ya nyamũ iria irutĩĩtwo magongoona. Athĩnjĩri Ngai a mũhĩrĩga wa Lawi, o njiarwa cia Zadoku, no o makaandungatagĩra. Nĩ niĩ MWATHANI Mwene Hinya Wothe ndaathana ũguo. Mũthenya ũcio nĩũkaamahe gateegwa makarute ta igongoona rĩa meehia. Ũcooke woe thakame ĩmwe yako ũmĩĩkĩre koonainĩ ciothe inya o na mũgũkũinĩ ũrĩa ũgĩthiũrũrũkĩirie. Ũguo nĩguo ũgaagĩtheria na ũkĩamũre. Ũgĩcooke woe gateegwa kau karutĩĩtwo karĩ igongoona rĩa meehia ũgacinĩre handũ harĩa hatuĩtwo, o harĩa hakoragwo nja ya Hekaarũ. Mũthenya wa keerĩ woe thenge ĩtarĩ na ũũgũ ũmĩrute ta igongoona rĩa meehia. Ũgĩtherie kĩgongoona na thakame ya yo ta ũrĩa ũreekire na gateegwa. Warĩĩkia gũtheria na kwamũra kĩgongoona, ũcooke woe gateegwa na gatũrũme tũtarĩ na ũũgũ, ũndeehere. Nao athĩnjĩri Ngai matũminjaminjĩria cumbĩ, mandutĩre igongoona rĩa njino. Mũthenya o mũthenya, handũ ha mĩthenya mũgwanja, mũkaarutaga thenge, ndeegwa na ndũrũme itarĩ na ũũgũ irĩ igongoona rĩa meehia. Athĩnjĩri Ngai makaamũra na matherie kĩgongoona itĩĩna rĩa mĩthenya mũgwanja, magĩkĩhaarĩrie gĩgĩtuĩke gĩa kũhũthagĩrwo. Mĩthenya mũgwanja yathira, kuuma mũthenya wa kanaana gũthiĩ na mbere, athĩnjĩri Ngai magĩcooke kũrutagĩra magongoona maanyu ma njino na ma thaayũ kĩgongoonainĩ kĩu. Niĩ na niĩ nĩngaamwamũkĩra. Nĩ niĩ MWATHANI Mwene Hinya Wothe ndoiga ũguo.”