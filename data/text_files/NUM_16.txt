 Kora, Dathani, na Abiramu gũũkĩrĩra Musa - Na rĩĩrĩ, mũndũ wetagwo Kora mũrũ wa Iziharu, wa mũhĩrĩga wa Lawi, wa mbarĩ ya Kohathu, nĩokĩrĩire Musa. Nĩanyiitirwo mbaru nĩ Dathani na Abiramu aariũ a Eliabu, na Oni mũrũ wa Pelethi a mũhĩrĩga wa Reubeni, na atongoria angĩ a Isiraeli magana meerĩ na mĩrongo ĩtaano moĩkaine wega, na maathuurĩĩtwo nĩ mũingĩ. Andũ acio nĩmoonganire mbere ya Musa na Harũni makĩmeera atĩrĩ, “Rĩu nĩmũtororeetie! Mũingĩ wothe nĩ wa MWATHANI, na MWATHANI arĩ hamwe na ithuĩ ithuothe. Wee Musa-rĩ, ũgĩĩtũũgĩrĩĩtie igũrũ rĩa andũ a MWATHANI nĩkĩ?” Musa aigua ũguo, akĩĩgũithia thĩ akĩhooya. Agĩcooka akĩĩra Kora na andũ arĩa maamũrũmĩrĩire atĩrĩ, “Rũũciũ rũũciinĩ MWATHANI nĩagaatuonia mũndũ wake nĩ ũrĩkũ; nĩakaareka mũndũ wake ũrĩa athuurĩĩte, amũkuhĩrĩrie kĩgongoonainĩ. -Rũũciũ rũũciinĩ-rĩ, wee hamwe na arũmĩrĩri aaku mũkooya tũnyũngũ twa gũcinĩra ũbaani mwĩkĩre makara marakana, na ũbaani, mũcooke mũtũtware kĩgongoonainĩ. Hĩndĩ ĩyo nĩtũkoona nĩ ũrĩkũ witũ MWATHANI athuurĩĩte. Inyuĩ Alawii nĩ inyuĩ mũtororeetie!” Musa agĩgĩthiĩ na mbere kwĩra Kora atĩrĩ, “Tathikĩrĩriai inyuĩ Alawii! Mũkuona arĩ ũndũ mũnyiinyi gũkorwo mũthuurĩĩtwo nĩ Ngai wa Isiraeli kuuma kũrĩ mũingĩ wothe nĩ geetha mũmũkuhagĩrĩrie, mũrutage wĩra wanyu Hemainĩ ya MWATHANI, na mũtungatagĩre andũ oothe? MWATHANI nĩamwĩtĩkĩrĩĩtie mwĩ hamwe na Alawii arĩa angĩ oothe mũgĩe na gĩtĩĩo kĩu, na rĩu nĩkwenda mũrenda o na inyuĩ gũtuĩka athĩnjĩri Ngai a MWATHANI! Kwoguo rĩrĩa wee hamwe na arũmĩrĩri aaku mũrateta nĩ ũndũ wa Harũni, nĩ MWATHANI mũrarũa naake.” Musa nĩatũmanire Dathani na Abiramu aariũ a Eliabu mageetwo, no o makiuga atĩrĩ, “Tũtigũũka! Kaĩ arĩ ũndũ mũnyiinyi gũtũruta bũrũri ũrĩa warĩ mwega na mũnoru ũũke ũtũũragĩre gũũkũ werũinĩ? Rĩu ũrenda gũtwĩneneheria nĩkĩ? Ndũtũtwarĩĩte bũrũriinĩ mwega na mũnoru, ndũtũheete igai rĩa ithaka, o na mĩgũnda ya mĩthabibũ. Nĩgũtũheenia ũratũheenia. Tũtigũũka!” Musa nĩaraakarire mũno, agĩkĩĩra MWATHANI atĩrĩ, “Ndũkaamũkĩre igongoona o na rĩmwe rĩrĩa andũ aya mekũreehe. Niĩ hatirĩ o na ũmwe wao hĩtĩirie, o na ndioeete ndigiri o na ĩmwe yao.” Musa agĩkĩĩra Kora atĩrĩ, “Rũũciũ no mũhaka wee hamwe na arũmĩrĩri aaku magana meerĩ na mĩrongo ĩtaano mũgooka Hemainĩ ya MWATHANI ya gũtũnganwo; o naake Harũni nĩagaakorwo ho. Inyuothe o mũndũ akooya kanyũngũ gaake ga gũcinĩra ũbaani, eekĩre ũbaani, acooke agatware kĩgongoonainĩ.” Kwoguo o mũndũ akĩoya kanyũngũ gaake ga gũcinĩra ũbaani, agĩĩkĩra makara marakana, na ũbaani, magĩthiĩ makĩrũũgama mũromoinĩ wa Hema marĩ hamwe na Musa na Harũni. Kora agĩgĩcookanĩrĩria mũingĩ wothe hau nja ya Hema ya gũtũnganwo, makĩng'ethanĩra na Musa na Harũni. O rĩmwe riiri wa MWATHANI ũkiumĩrĩra mũingĩ, naake MWATHANI akĩarĩria Musa na Harũni akĩmeera atĩrĩ, “Eheraai harĩ mũingĩ ũyũ nĩguo ndĩũniine o rĩmwe.” No Musa na Harũni makĩĩgũithia thĩ makĩhuutithia moothiũ maao thĩ makiuga atĩrĩ, “Ũũi Ngai, o wee kĩhumo kĩa ũtũũro wothe, kaĩ mũndũ ũmwe eehia ũraakaragĩra mũingĩ wothe?” Naake MWATHANI akĩĩra Musa atĩrĩ, “Ĩra mũingĩ wehere ciikaroinĩ cia Kora, Dathani, na Abiramu.” Musa agĩgĩũkĩra agĩthiĩ kwa Dathani na Abiramu, nao atongoria a andũ a Isiraeli makĩmũrũmĩrĩra. Akĩĩra andũ atĩrĩ, “Ndamũthaitha eheraai ciikaroinĩ cia andũ aya aaganu, na mũtikaahuutie kĩndũ o na kĩmwe kĩao, kana mũniinanĩrio hamwe nao nĩ ũndũ wa meehia maao.” Andũ magĩkĩehera ciikaroinĩ cia Kora, Dathani, na Abiramu. Dathani na Abiramu nĩmoimĩĩte makarũũgama mĩromoinĩ ya ciikaro ciao me hamwe na atumia aao na ciana ciao. Musa agĩkĩĩra andũ atĩrĩ, “Nĩmũkũmenya atĩ nĩ MWATHANI ũndũmĩĩte njĩke maũndũ maya moothe, no ti mwĩĩro wakwa niĩ mwene ũtũmĩĩte ndĩmeeke na njĩra ĩno: Andũ aya makua gĩkuũ kĩa ndũire matarĩ na iherithia kuuma kwĩ MWATHANI, hĩndĩ ĩyo ti MWATHANI ũndũmĩĩte. No rĩĩrĩ, MWATHANI eeka ũndũ ũtarĩ waiguĩka, nayo thĩ ĩhingũke ĩmamerie hamwe na indo ciao ciothe mathiĩ me muoyo kũrĩa akuũ mathiaga, nĩmũkũmenya atĩ nĩmaregeete MWATHANI.” Na rĩĩrĩ, arĩĩkia kwaria o ro ũguo, thĩ harĩa Dathani na Abiramu maarĩ ĩgĩatũka ĩkĩmameria hamwe na atumia aao na ciana ciao, o hamwe na arũmĩrĩri a Kora oothe na indo ciao. Kwoguo makĩmerio nĩ thĩ me muoyo, magĩthiĩ kũrĩa akuũ mathiaga. Thĩ nĩyacookire ĩgĩtumana me na kũu thĩinĩ, makĩaga gũcooka kuoneka. Andũ oothe a Isiraeli arĩa maarĩ hakuhĩ na hau makĩũra rĩrĩa maiguire kĩrĩro kĩao. Magĩkĩanĩrĩra makiuga atĩrĩ, “Nĩtũũreei thĩ ndĩgatũmerie o na ithuĩ!” Ningĩ mwaki ũkiuma kũrĩ MWATHANI ũgĩũka ũgĩcina andũ arĩa magana meerĩ na mĩrongo ĩtaano arĩa maacinĩĩte ũbaani. Tũnyũngũ twa gũcinĩra ũbaani Ningĩ MWATHANI akĩĩra Musa atĩrĩ, “Ĩra Eleazaru mũrũ wa Harũni mũthĩnjĩri Ngai eeherie tũnyũngũ twa gũcinĩra ũbaani kuuma hau haacinĩirwo andũ acio ahurunje makara marĩa me thĩinĩ watuo kũndũ kũngĩ, tondũ tũnyũngũ tũu nĩ tũtheru. Twatuĩkire tũtheru rĩrĩa twarutĩirwo MWATHANI kĩgongoonainĩ. Kwoguo oya tũu twa andũ acio mooragwo nĩ ũndũ wa meehia maao, ũtũture tũtuĩke tũthaani, ũtũtue kĩndũ gĩa kũhumbĩra kĩgongoona. Natuo tũgĩtuĩke kĩmenyithia harĩ andũ a Isiraeli.” Kwoguo Eleazaru mũthĩnjĩri Ngai akĩoya tũnyũngũ tũu twa gĩcango agĩtũturithia tũgĩtuĩka tũthaani twa kũhumbĩra kĩgongoona. Tũthaani tũu twarĩ twa kũririkanagia andũ a Isiraeli atĩ mũndũ ũtarĩ wa mbarĩ ya Harũni ndakaanathiĩ gũcinĩra MWATHANI ũbaani kĩgongoonainĩ. Mũndũ angĩgaathiĩ, akaaniinwo o ta Kora na andũ aake. Ũndũ ũcio wekirwo kũringana na ũrĩa MWATHANI aathĩĩte Eleazaru ahũthĩrĩĩte Musa. Harũni kũhonokia andũ Mũthenya ũyũ ũngĩ andũ oothe magĩtetia Musa na Harũni makiuga atĩrĩ, “Nĩmũrooragire andũ amwe a MWATHANI.” Na rĩĩrĩ, rĩrĩa oothe maacemanirie matetie Musa na Harũni, meehũgũra na kũrĩa Hema ya gũtũnganwo yarĩ makĩona ĩhumbĩrĩĩtwo nĩ itu, na riiri wa MWATHANI ũgĩkenga. Naake Musa na Harũni magĩthiĩ makĩrũũgama mbere ya Hema ĩyo, naake MWATHANI akĩarĩria Musa akĩmwĩra atĩrĩ, “Ehereraai andũ aya, ndĩmaniine o rĩmwe!” Nao eerĩ makĩĩgũithia thĩ magĩturumithia moothiũ maao thĩ. Naake Musa akĩĩra Harũni atĩrĩ, “Oya kanyũngũ gaaku ga gũcinĩra ũbaani, wĩkĩre mwaki kuuma kĩgongoonainĩ, ũcooke ũwĩkĩre ũbaani, ũthiĩ narua ũkahoroherie andũ. Ĩka ũguo narua, amu nĩharĩ maraakara moimĩĩte kwĩ MWATHANI, tondũ mũthiro nĩwambĩrĩirie.” Harũni nĩagĩĩkire ũguo eerirwo nĩ Musa, akĩoya kanyũngũ ga gũcinĩra ũbaani, agĩthiĩ narua gatagatĩinĩ ka mũingĩ. Na rĩĩrĩ, rĩrĩa oonire atĩ mũthiro nĩwambĩrĩirie, agĩĩkĩra ũbaani mwakiinĩ, akĩambĩrĩria kũhoroheria mũingĩ. Ũndũ ũcio ũgĩkĩrũũgamia mũthiro ũcio, naake agĩgĩtigwo arũũgamĩĩte gatagatĩ ka andũ arĩa maarĩ muoyo na arĩa maakuĩte. Mũigana wa andũ arĩa maakuire warĩ ngiri ikũmi na inya, na magana mũgwanja (,) gũtatarĩĩtwo arĩa maakuire hĩndĩ ĩrĩa Kora ookĩrĩire Musa. Mũthiro watiga gũthiĩ na mbere, Harũni agĩcooka harĩ Musa mũromoinĩ wa Hema.