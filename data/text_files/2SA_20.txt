 Sheba gũũkĩrĩra Daudi  Na rĩĩrĩ, kũu Giligali nĩkwarĩ mũndũ mwaganu wetagwo Sheba mũrũ wa Bikiri, wa mũhĩrĩga wa Benjamini. Naake akĩhuuha karumbeeta, akĩanĩrĩra akiuga atĩrĩ, “Ithuĩ tũtikwenda ũhoro wa Daudi! Tũtikũmũrũmĩrĩra! Andũ aya a Isiraeli, nĩtwĩinũkĩre o mũndũ gwake!” Tondũ ũcio Aisiraeli magĩgĩtiganĩria Daudi makĩrũmĩrĩra Sheba. No andũ a Juda, kuuma Jorodani nginya Jerusalemu, magĩthiĩ na mbere gwathĩkĩra Daudi.  Rĩrĩa Daudi aakinyire gwake mũciĩ Jerusalemu, akĩoya atumia arĩa ikũmi a kũigwo aatigĩĩte maikaragie mũciĩ, akĩmahingĩrithia handũ nyũmbainĩ maikarage marangĩirwo. Agĩathana atĩ maheagwo irio ciakũmaigana, no ndacookire gũkoma nao. Magĩgĩtũũra ta marĩ atumia a ndigwa, mahingĩirwo o nginya hĩndĩ ĩrĩa maakuire. Mũthamaki agĩcooka akĩĩra Amasa atĩrĩ, “Ndakũhe mĩthenya ĩtatũ ũkorwo ũcookanĩrĩire andũ oothe a Juda, na wee mwene ũkorwo ho.” Tondũ ũcio Amasa agĩthiĩ kũmeeta, no ndaigana gũcooka ihindainĩ rĩrĩa mũthamaki atuĩte. Kwoguo mũthamaki akĩĩra Abishai atĩrĩ, “Sheba mũrũ wa Bikiri nĩegũtũthĩĩnia makĩria ma ũrĩa tũrathĩĩnirio nĩ Abisalomu. Tondũ ũcio oya ndungata ciakwa, ũmũrũmĩrĩre na ihenya ataneegwatĩra matũũra marĩa mairigĩirwo na thingo cia hinya oore o biũ.” Kwoguo andũ a Joabu, thigari iria ciarangagĩra mũthamaki, o na thigari iria ingĩ ciothe, makiuma Jerusalemu me hamwe na Abishai nĩguo marũmĩrĩre Sheba. Rĩrĩa maakinyire ihigainĩ rĩrĩa inene rĩrĩ Gibeoni, Amasa agĩũka kũmatũnga. Joabu eehumbĩĩte nguo cia mbaara, na akeyoha igũrũ wacio rũhiũ rwa njora. Rĩrĩa aathiaga rũhiũ rũu rũkĩgwa thĩ. Joabu agĩkĩũria Amasa atĩrĩ, “Wĩ mũhoro mũraata?” Agĩcooka akĩmũnyiita nderu na guoko kwa ũrĩo nĩguo amũmumunye. No Amasa ndaigana kuona rũhiũ rũu Joabu aanyiitĩĩte na guoko gwake kwa ũmotho. Joabu agĩkĩmũtheeca nda, mara maake magĩitĩka thĩ, agĩikua o na atatheeceetwo rĩngĩ nĩ Joabu. Joabu na mũrũ wa nyina Abishai magĩcooka makĩrũmĩrĩra Sheba na ihenya. Ũmwe wa andũ a Joabu akĩrũũgama hakuhĩ na kĩimba kĩa Amasa, akĩanĩrĩra akiuga atĩrĩ, “Mũndũ o wothe ũrĩ mwena wa Joabu na Daudi nĩarũmĩrĩre Joabu!” Kĩimba kĩa Amasa kĩaiyũrĩĩte thakame, na gĩakomeete gatagatĩ ka barabara. Rĩrĩa mwanake ũcio watigĩĩtwo nĩ Joabu oonire atĩ andũ oothe arĩa maageragĩra handũ hau nĩmaarũũgamaga, agĩkururia kĩimba kĩu kuuma barabara, agĩkĩiga handũ gĩthakainĩ, agĩcooka agĩkĩhumbĩra na nguo. Thuutha wa kĩimba kĩu kweherio hau barabara, andũ oothe makĩrũmĩrĩra Joabu nĩguo magateng'erie Sheba mũrũ wa Bikiri. Naake Sheba agĩtuĩkanĩria bũrũriinĩ wothe wa mĩhĩrĩga yothe ya Isiraeli, agĩkinya itũũra rĩa Abeli Bethi Maaka. Nao andũ oothe a mbarĩ ya Bikiri makĩũngana hamwe, makĩrũmanĩrĩra naake itũũrainĩ. Nao andũ a Joabu makĩigua atĩ Sheba aarĩ itũũrainĩ rĩu, magĩthiĩ makĩrĩthiũrũrũkĩria. Magĩcooka magĩita ihumbu cia tĩĩri ciĩgiritanĩĩtie na rũthingo rwa itũũra. Ningĩ makĩambĩrĩria kwenja na thĩ wa rũthingo rũu nĩguo rũgwe. Itũũrainĩ rĩu nĩkwarĩ na mũndũ wa nja mũũgĩ. Naake akĩanĩrĩra kuuma rũthingoinĩ igũrũ akiuga atĩrĩ, “Tathikĩrĩriai! Ndamũthaitha thikĩrĩriai! Ĩraai Joabu ooke haaha tondũ nĩndĩrenda kwaria naake.” Joabu agĩgĩthiĩ hakuhĩ, naake mũndũ wa nja ũcio akĩmũũria atĩrĩ, “Wee nĩ we Joabu?” Naake agĩcookia atĩrĩ, “Ĩĩ nĩ niĩ.” Mũndũ wa nja ũcio akiuga atĩrĩ, “Taathikĩrĩria, mwathi wakwa.” Naake Joabu agĩcookia atĩrĩ, “Nĩthikĩrĩirie.” Mũndũ wa nja ũcio akiuga atĩrĩ, “Tene kweragwo atĩrĩ, ‘Thiĩ ũkahooe kĩrĩra itũũrainĩ rĩa Abeli,’ na ũguo nĩguo andũ meekaga. Ithuĩ-rĩ tũrĩ andũ meendeete thaayũ na ehokeku thĩinĩ wa Isiraeli. Ũrenda kũniina itũũra rĩrĩa rĩkĩrĩirwo mũno thĩinĩ wa Isiraeli. Nĩ kĩĩ kĩratũma wende gũthũũkia kĩndũ kĩrĩa kĩrĩ kĩa MWATHANI?” Naake Joabu agĩcookia atĩrĩ, “Kũroaga gũtuĩka ũguo! Niĩ ndingĩthũũkia kana niine itũũra rĩanyu! Ũcio tiguo mũbango witũ. Nĩ mũndũ ũmwe wĩtagwo Sheba mũrũ wa Bikiri, wa kuuma bũrũri ũrĩa ũrĩ irĩma wa Efiraimu, wambĩrĩirie gũũkĩrĩra mũthamaki Daudi. Mũneaneei arĩ o we wiki, na nĩngwehera itũũrainĩ rĩĩrĩ.” Naake mũndũ wa nja ũcio akĩmwĩra atĩrĩ, “Nĩtũgũgũikĩria mũtwe wake na kũu mwena ũcio ũngĩ wa rũthingo.” Mũndũ wa nja ũcio agĩgĩthiĩ kũrĩ andũ oothe a itũũra rĩu e na mũbango ũcio wake wa ũũgĩ, nao magĩgĩtinia Sheba mũtwe makĩwũikĩria Joabu na kũu mwena ũrĩa ũngĩ wa rũthingo. Naake Joabu akĩhuuha karumbeeta nĩguo amenyithie andũ aake moime itũũrainĩ rĩu, nao magĩkĩinũka o mũndũ gwake mũciĩ. Naake Joabu agĩcooka Jerusalemu kũrĩ mũthamaki. Njaama cia Daudi Na rĩĩrĩ, Joabu nĩ we warĩ mũnene wa mbũtũ ciothe cia ita cia Isiraeli, na Benaia mũrũ wa Jehoiada aarĩ mũnene wa thigari iria ciarangagĩra Daudi. Adoniramu nĩ we warĩ mũnene wa kũrutithia mawĩra ma hinya, naake Jehoshafatu mũrũ wa Ahiludu nĩ we warĩ mũnene wa kũiga rekondi. Naake Sheva nĩ we warĩ karani ka igooti, nao Zadoku na Abiatharu maarĩ athĩnjĩri Ngai. O naake Ira ũrĩa woimĩĩte itũũrainĩ rĩa Jairũ, aarĩ ũmwe wa athĩnjĩri Ngai a Daudi.