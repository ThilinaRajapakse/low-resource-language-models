 Kuuma gĩkuũinĩ gũtoonya muoyoinĩ  Inyuĩ nĩmwakuĩte kĩĩroho nĩ ũndũ wa kwaga gwathĩka o na nĩ ũndũ wa meehia maanyu. Hĩndĩ ĩyo mwarũmagĩrĩra maũndũ mooru ma thĩ ĩno; mwarũmagĩrĩra mũnene wa maahinya ma igũrũ, ũrĩa o na rĩu wathaga arĩa mataathĩkagĩra Ngai. O na ithuĩ ithuothe hĩndĩ ĩmwe twahaanaga o ta o nĩ ũndũ twatũire tũrũmagĩrĩra wendi wa mĩĩrĩ iitũ, na twĩkaga ũrĩa mĩĩrĩ na meciiria irenda, na kĩĩmererainĩ giitũ twarĩ a gũkinyĩrwo nĩ maraakara ma Ngai o ta andũ arĩa angĩ. No rĩĩrĩ, tha cia Ngai nĩ nyingĩ mũno na nĩatwendeete ũguo atĩ, o na hĩndĩ ĩrĩa twakuĩte kĩĩroho tondũ wa mahĩtia maitũ, nĩatũcookirie muoyo twĩ hamwe na Kristũ. Nĩ wega wa Ngai ũtũmĩĩte mũhonoke. Nĩatũriũkirie hamwe na Kristũ Jesũ na agĩtũma tũikare thĩ hamwe naake kũũrĩa igũrũ. Eekire ũguo nĩ geetha oonanagie hinya ũrĩa ũtangĩgereka wa wega wake ũrĩa ũrĩ thĩinĩ wa wendo ũrĩa aatuonirie thĩinĩ wa Kristũ Jesũ kinya matukũ marĩa magooka. Nĩ amu mũhonokeetio nĩ wega wa Ngai na ũndũ wa gwĩtĩkia, mũtihonokeetio nĩ ciĩko cianyu; mũhonokeetio nĩ kĩheeo kĩa Ngai no ti ũndũ wa mawĩra maanyu, nĩ geetha mũndũ o na ũrĩkũ ndageetĩĩe. Ngai nĩ we watũũmbire; aatũũmbire thĩinĩ wa Kristũ Jesũ nĩguo twĩkage ciĩko njega iria aahaarĩirie nĩ ũndũ witũ atĩ tũciĩkage. Ũmwe thĩinĩ wa Kristũ Kwoguo inyuĩ andũ a Ndũũrĩrĩ na ũndũ wa gũciarwo, o inyuĩ mwĩragwo atĩ mũtirĩ aruu nĩ arĩa moigaga atĩ nĩ aruu (kũrua kũrĩa gwĩkagwo mĩĩrĩinĩ na mooko ma andũ), ririkanaai ũrĩa mwahaanaga hĩndĩ ya tene. Hĩndĩ ĩyo mũtianyiitanĩĩte na Kristũ, mwarĩ ageni na mũtiarĩ a gĩkundi kĩa andũ a Isiraeli. Mũtiarĩ na handũ thĩinĩ wa kĩrĩĩkanĩro kĩrĩa Ngai eeranĩire. Mwatũire gũũkũ thĩ mũtarĩ na kĩĩrĩgĩrĩro na mũteetĩkĩĩtie Ngai. No rĩu, nĩ ũndũ mwĩ thĩinĩ wa Kristũ Jesũ, inyuĩ arĩa hĩndĩ ĩmwe mwarĩ kũraaya, nĩmwareehirwo hakuhĩ na ũndũ wa thakame ya Kristũ. Nĩ amu Kristũ nĩatũmĩĩte tũgĩe na thaayũ, agagĩtũnyiitithania ithuĩ Ayahudi na andũ a Ndũũrĩrĩ tũgatuĩka kĩndũ kĩmwe, na nĩatharĩĩtie rũthingo rwa rũmena rũrĩa rwatũgayanĩĩtie. Na ũndũ wa mwĩrĩ wake  nĩaniinire Watho hamwe na maathani o na mĩhingo yaguo nĩ geetha oombe rũũrĩrĩ rũmwe rwerũ kuuma kũrĩ ndũũrĩrĩ icio cierĩ, naruo rutuĩke kĩndũ kĩmwe naake, naguo ũndũ ũcio ũtũme kũgĩe na thaayũ.  Na ũndũ wa gĩkuũ gĩake mũtharabainĩ Kristũ nĩaniinire ũthũ witũ, na njĩra ĩyo agĩgĩtũma ithuĩ Ayahudi na Andũ a Ndũũrĩrĩ tũgĩe na ũrũmwe na tũikarage tũiguaine na Ngai.  Kristũ ookire akĩhunjagia Ũhoro Mwega wa thaayũ kũrĩ inyuĩ mwarĩ kũraaya, o na kũrĩ arĩa maarĩ gũkuhĩ. Nĩ ũndũ wa Jesũ Kristũ ithuothe, Ayahudi na andũ a Ndũũrĩrĩ, nĩtũhotithagio nĩ Roho ũmwe gũkinya harĩ Ithe witũ. Kwoguo rĩu inyuĩ andũ a Ndũũrĩrĩ mũtirĩ ageni kana agendi rĩngĩ; no mũrĩ raia a bũrũri ũmwe na andũ a Ngai na mũrĩ amwe a andũ a nyũmba ya Ngai. Ningĩ inyuĩ mwakĩĩtwo igũrũ wa mũthingi ũrĩa wakirwo nĩ atũmwo na anabii#. Mũthingi ũrĩa wakirwo nĩ atũmwo na anabii: Kana “mũthingi, nĩguo atũmwo na anabii.”, naake Jesũ Kristũ we mwene nĩ we ihiga rĩrĩa rĩa bata mũno mũthingiinĩ, na nĩ igũrũ rĩake mwako wothe ũnyiitithanagio, ũgakĩneneha ũgatuĩka Hekaarũ theru ĩrĩa yamũrĩĩtwo nĩ ũndũ wa Mwathani. Nĩ ũndũ wa gũkorwo mwĩ thĩinĩ wake, o na inyuĩ nĩmwakĩĩtwo hamwe na andũ arĩa angĩ mũtuĩke gĩikaro kĩrĩa Ngai arĩikaraga na ũndũ wa Roho wake.