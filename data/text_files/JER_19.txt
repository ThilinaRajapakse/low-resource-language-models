 Nyũngũ nguũ MWATHANI akĩnjĩĩra atĩrĩ, “Thiĩ ũgũre nyũngũ ya rĩũmba. Warĩĩkia gwĩka ũguo, woe atongoria amwe a andũ na athĩnjĩri Ngai arĩa akũrũ,  muumĩre kĩhingo kĩrĩa gĩĩtagwo kĩa Ngĩo mũthiĩ nginya gĩtuambainĩ kĩa Hinomu. Mũrĩ kũu, ũrĩheana ũhoro ũrĩa niĩ ngũkwĩra. Ũriuga atĩrĩ, ‘Inyuĩ athamaki a Juda na atũũri a Jerusalemu, iguai ndũmĩrĩri ya MWATHANI. MWATHANI Mwene Hinya Wothe, o we Ngai wa Isiraeli, ekuuga ũũ: nĩngũreehithĩria kũndũ gũũkũ mũthiro mũũru mũno ũguo atĩ mũndũ o wothe ũrĩũiguaga no kũmaka arĩmakaga. Ngwĩka ũguo tondũ andũ nĩmandiganĩirie na magathaahia kũndũ gũũkũ na ũndũ wa kũrutĩra ngai ingĩ magongoona. Ngai icio nĩ ngai iria o eene matooĩ, o iria maithe maao na athamaki a Juda matooĩ. Maiyũrĩĩtie kũndũ gũũkũ na thakame ya andũ matarĩ na mahĩtia.  Nĩmaakĩire ngai ĩrĩa ĩĩtagwo Baali kũndũ gũtũũgĩru gwa gũthaathaĩria nĩguo mamĩcinagĩre ciana ciao irĩ ta magongoona ma njino. Niĩ ndirĩ hingo ndĩ ndamaatha meekage ũguo, o na ndirĩ ndakorwo na ũndũ ta ũcio meciiriainĩ maakwa. Tondũ ũcio-rĩ, ihinda nĩrĩrooka rĩrĩa kũndũ gũũkũ gũtarĩĩtagwo Tofethi kana gĩtuamba kĩa Hinomu. Handũ ha gwĩtwo ũguo-rĩ, kũrĩĩtagwo gĩtuamba gĩa Kĩng'eero. Mĩbango yothe ya Juda na Jerusalemu ngũmĩthũũkĩria kũndũ gũũkũ. Nĩngũreka thũ ciao imahoote na imooragĩre mbaarainĩ. Ngũhe nyoni na nyamũ cia gĩthaka ciimba ciao ituĩke irio ciacio. Ngũreehithĩria itũũra rĩĩrĩ mwanangĩko ũguo atĩ ũrĩa wothe ũrĩhĩtũkagĩra hakuhĩ narĩo ariugaga, hĩ hĩ hĩ hĩ-ĩ! Nĩ ũrĩa amakĩĩte. Thũ ciao, iria irenda kũmooraga, igũũka ithiũrũrũkĩrie itũũra rĩĩrĩ rĩa Jerusalemu, imahingĩrĩrie kũu thĩinĩ. Ũndũ ũcio ũgũtũma moone ruwo na thĩĩna nginya maambĩrĩrie kũrĩa ciana ciao, o na o eene maambĩrĩrie kũrĩana mũndũ na ũrĩa ũngĩ.’ “Warĩĩkia kuuga ũguo-rĩ, ũũrage nyũngũ ĩyo ũkĩonagwo nĩ andũ acio megũkorwo matwaranĩĩte nawe. Ũcooke ũmeere MWATHANI Mwene Hinya Wothe ekuuga ũũ, ‘O ta ũrĩa mũndũ arekanagia thĩ nyũngũ ya rĩũmba ĩgakua ũndũ ĩtangĩthondekeka ĩtuĩke ng'ima rĩngĩ, ũguo noguo na niĩ ngũrekania andũ aya na itũũra rĩĩrĩ. Andũ marĩthikana nginya gũũkũ Tofethi tondũ gũtirĩkorwo na kũndũ kũngĩ gũtigaru gwa gũthikana. Ngũtua itũũra rĩĩrĩ o hamwe na atũũri aarĩo o ta Tofethi. Nyũmba cia Jerusalemu, o na nyũmba cia athamaki a Juda, o ũndũ ũmwe na nyũmba ciothe iria icinagĩrwo ũbaani igũrũ ũrĩ igongoona harĩ njata na igaitwo ndibei ĩrĩ igongoona harĩ ngai ingĩ, ikũnyiitwo nĩ thaahu o ta Tofethi.’ ” Ngĩcooka ngiuma kũu Tofethi, kũrĩa ndatũmĩĩtwo nĩ MWATHANI ngarathe. Ngĩthiĩ ngĩrũũgama nja ya Hekaarũ ngĩĩra andũ oothe atĩrĩ, “MWATHANI Mwene Hinya Wothe, o we Ngai wa Isiraeli, ekuuga ũũ: ‘Nĩngũreehithĩria itũũra rĩĩrĩ na matũũra moothe marĩa marĩthiũrũrũkĩirie maũndũ moothe mooru marĩa ngweteete igũrũ warĩo. Ngwĩka ũguo tondũ inyuĩ mũrĩ andũ aremi na mũtithikagĩrĩria ciugo ciakwa.’ ”