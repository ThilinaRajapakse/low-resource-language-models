 Mũndũ ũrathĩĩnĩka kuumbũra meehia#. Thaburi ĩno yandĩkirwo nĩ Daudi. Ndoigire atĩrĩ, “Nĩndĩmenyagĩrĩra mĩthiĩre yakwa, na ndirĩtĩkagĩria rũrĩmĩ rwakwa rũhĩtithagie; ndirĩaragia o na haniini andũ arĩa ooru marĩ ho.” Ndakirĩĩte ki o ta mũndũ ũtangĩhota kwaria, o na ũndũ ũrĩa mwega! No o na ndĩyũmĩrĩirie ũguo-rĩ, ruwo rwakwa no gũkĩrĩrĩria rwakĩrĩrĩirie kũneneha, nayo ngoro yakwa ĩkahĩĩahĩĩagĩra thĩinĩ wakwa. O ũrĩa ndakĩragĩrĩria gwĩcũũrania, noguo mũhĩahĩĩo ũcio warĩ thĩinĩ wakwa wongererekaga. Nĩguo ndaambĩrĩirie kwaria ngiuga atĩrĩ, “MWATHANI, menyithia hĩndĩ ĩrĩa ngakua, na ngũtũũra muoyo mĩaka ĩigana atĩa; ndeithia kũmenya ũrĩa ũtũũro wakwa wĩ mũkuhĩ. Ĩ matukũ marĩa ũheete ma gũtũũra gũũkũ thĩ ti maniini! Ihinda rĩakwa rĩothe rĩa gũtũũra gũũkũ thĩ ti kĩndũ harĩ we. Ti itherũ mũndũ o wothe wĩ muoyo o na angĩkorwo ahaana atĩa, no tũhũ. Muoyo wake ũthiraga na ihenya o ta kĩĩruru; mĩhang'o ĩrĩa ehang'agia nayo no ya tũhũ; eyũmbagĩrĩra ũtonga mũingĩ, no ndooĩ nũũ ũkeeguna naguo.  “Rĩu, MWATHANI-rĩ, nĩ ũndũ ũrĩkũ ngĩetereire? Kĩĩrĩgĩrĩro gĩakwa kĩrĩ o harĩ we. Nduta meehiainĩ maakwa moothe, na ndũgeetĩkĩre thekererwo nĩ irimũ. Ngũikara ngirĩĩte ki, o ta mũndũ ũtangĩhota kwaria, nĩ gũkorwo nĩ we ũtũmĩĩte nyamaarĩke ũguo nyamaarĩkĩĩte. Ndũkahũũre rĩngĩ! Ihũũra rĩaku nĩrĩniinĩĩte mwĩrĩ wakwa hinya. Rĩrĩa watua kũherithia mũndũ ũkĩmũrũithagia nĩ ũndũ wa meehia maake-rĩ, ũthaka wake ũũniinaga ũgathira o ta kĩndũ eendeete kĩrĩĩtwo nĩ mũthũa. Ti itherũ mũndũ o wothe no tũhũ!  “Igua ihooya rĩakwa, MWATHANI, na ũthikĩrĩrie kĩrĩro gĩakwa; ndũkaae kwaga kuona maithori maakwa! Nĩ ũndũ niĩ ndĩ o mũgeni o kwa ihinda iniini o ta ũrĩa maithe maakwa moothe maatariĩ. Tiga kũndaakarĩra, MWATHANI, nĩguo ngene itanathirĩrĩkĩra njage gũcooka gũkorwo ho rĩngĩ.”