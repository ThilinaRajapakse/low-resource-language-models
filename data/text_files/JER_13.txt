 Thuruarĩ ya gataani MWATHANI akĩnjĩĩra atĩrĩ, “Thiĩ wĩgũrĩre thuruarĩ ya gataani, ũmĩĩkĩre, no ndũkaamĩrikie maaĩinĩ.” Kwoguo ngĩgũra thuruarĩ o ta ũrĩa MWATHANI aanjathĩĩte, ngĩmĩĩkĩra. Ningĩ MWATHANI akĩnjarĩria hĩndĩ ĩngĩ akĩnjĩĩra atĩrĩ, “Thiĩ rũũĩinĩ rwa Farati ũmĩhithe mwatũkainĩ wa rwaro rwa ihiga.” Na niĩ ngĩthiĩ ngĩmĩhitha hakuhĩ na rũũĩ rwa Farati o ta ũrĩa MWATHANI aanjathĩĩte. Thuutha ũcio, MWATHANI akĩnjĩĩra atĩrĩ, “Ũkĩra ũthiĩ rũũĩinĩ rwa Farati, ũkagĩĩre thuruarĩ ĩrĩa ndagwathire ũkahithe kuo.” Ngĩgĩthiĩ rũũĩinĩ rwa Farati, ngĩruta thuruarĩ ĩyo harĩa ndamĩhithĩĩte. Na rĩĩrĩ, ngĩona atĩ thuruarĩ ĩyo nĩyarĩĩkĩĩtie kũbutha ĩkaaga bata. Hĩndĩ ĩyo MWATHANI akĩnjarĩria rĩngĩ, akiuga atĩrĩ, “Ũguo nĩguo ngwananga mwĩtĩĩo wa Juda na mwĩtĩĩo ũrĩa mũnene wa Jerusalemu. Andũ aya ooru nĩmaregeete kũnjathĩkĩra. Matũũraga marĩ aremi na aaganu magatungatagĩra o na magathaathayagia ngai ingĩ. Kwoguo magaatuĩka o ta thuruarĩ ĩno ĩtarĩ kĩene. Nĩ gũkorwo ndeendaga andũ oothe a Isiraeli na a Juda maanũmie o ta rĩa thuruarĩ ĩrũmagia njohero. Na njĩra ĩyo nĩmangĩatuĩkire andũ aakwa na matũme rĩĩtwa rĩakwa rĩgoocwo na rĩtĩĩo. No rĩĩrĩ, o matiigana kũnjathĩkĩra.” Mũtũngi wa ndibei Ningĩ MWATHANI Ngai akĩnjĩĩra atĩrĩ, “Jeremia, ĩra andũ a Isiraeli atĩ no nginya mũtũngi o wothe wa ndibei ũiyũrio ndibei. Magũcookeria atĩ ndwagĩrĩirwo nĩkũmeera ũguo tondũ nĩmooĩ ũguo, ũmeere atĩrĩ, niĩ MWATHANI, ngũhe andũ oothe arĩa marĩ bũrũriinĩ ũyũ ndibei nginya marĩĩo. Andũ acio nĩ athamaki arĩa njiarwa cia Daudi, athĩnjĩri Ngai, anabii, na atũũri oothe a Jerusalemu. Ngũmagũthithania mũndũ na ũrĩa ũngĩ, mũkũrũ na mwĩthĩ, o ta mĩtũngi iringithanĩĩtio hamwe. Ngũmaananga itekũmaiguĩra tha, na itekũmacaaĩra, o na itekũmaiguĩra kĩeha.” Jeremia gũkaania andũ matige mwĩtĩĩo Andũ a Isiraeli, MWATHANI nĩaria! Mũthikĩrĩriei, na mũtige mwĩtĩĩo. Tĩĩai MWATHANI, Ngai wanyu, atanareehe nduma, na inyuĩ mũhĩngwo nĩ irĩma; ningĩ atanagarũra ũtheri ũrĩa mwĩrĩgĩrĩire ũtuĩke nduma ndumanu. Mwaga gũthikĩrĩria, roho wakwa ũkũrĩra na hitho, ũrĩrĩre mwĩtĩĩo wanyu. Ngũrĩra ndĩ na ruwo, ngĩitaga maithori nĩ ũndũ andũ a MWATHANI nĩmatahĩĩtwo magatuĩka mĩgwate. MWATHANI akĩnjĩĩra atĩrĩ, “Ĩra mũthamaki na nyina mookĩrĩrie itĩ ciao cia ũthamaki, nĩ gũkorwo thũmbĩ ciao iria thaka nĩciumĩĩte mĩtweinĩ yao ikagũa thĩ. Matũũra ma Juda ma na kĩanda nĩmarigiicĩrie na mĩena yothe, gũtirĩ mũndũ o na ũrĩkũ ũngĩkinya kuo. Andũ oothe a Juda nĩmatahĩĩtwo magatwarwo ithaamĩrio.”  Jerusalemu, tatiira maitho wone! Thũ ciaku nĩgũũka irooka ciumĩĩte na rũgongo! Andũ arĩa waheirwo ũmaramatage, o acio ũretĩĩyaga nao, me ha? Ũkoiga atĩa rĩrĩa andũ arĩa weciiragia nĩ araata aaku magaakũhoota na magwathage? Githĩ ndũkaigua ruwo o ta rwa mũtumia agĩciara? Ũngĩkeeyũria kĩrĩa gĩtũmĩĩte maũndũ maya moothe magũkorerere, o na nguo ciaku ikahetwo ũkoonwo njaga, menya atĩ nĩ ũndũ wa meehia maaku maingĩ mũno. Mũndũ no ahote kũgarũra rangi wa ngoothi yake? Ĩ ngarĩ no ĩthengie maara maayo? Angĩkorwo kwahoteka ũguo-rĩ, o na inyuĩ mũmenyereete gwĩkaga ũũru no mũmenye gwĩkaga wega. MWATHANI ekũmũhurunja o ta mahuti moombũrĩĩtwo nĩ rũhuuho rwa werũ. MWATHANI oigĩĩte rĩu nĩrĩo igai rĩanyu rĩrĩa amũgaĩire, tondũ nĩmũriganĩirwo nĩ we mũkehoka ngai cia mĩhianano. Ekũmũruta nguo, njaga yanyu yonekane. MWATHANI nĩoneete mũgĩĩka maũndũ marĩa anyararĩĩte; nĩoneete mũkĩhang'ania na ngai ng'eni irĩmainĩ na mĩgũndainĩ, ta mũndũ ũrerirĩria mũka wene, kana ta mbarathi ya njamba ĩgĩteng'eria ya nga ĩmĩhaice. Andũ aya a Jerusalemu kaĩ mwĩ thĩĩnainĩ-ĩ! Mũgũikara nginya rĩ mũgĩgaathera?