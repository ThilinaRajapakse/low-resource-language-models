 Elihu agĩgĩthiĩ na mbere kwaria akiuga atĩrĩ, “Taiguai ciugo ciakwa, inyuĩ njũhĩga ici; tategaai matũ, inyuĩ imenyi ici. Matũ makũũranaga ciugo o ta ũrĩa rũrĩmĩ rũkũũranaga cama wa irio. Ũkaai tũtuĩrie ũndũ ũrĩa wa kĩhooto, rekeei tũcookanie ndundu tuone ũndũ ũrĩa mwega. Ayubu oiga atĩ we ndarĩ na mahĩtia, na atĩ Ngai nĩamwagithĩĩtie kĩhooto gĩake. Ningĩ nĩoiga atĩ o na gũtuĩka ndarĩ na mahĩtia, Ngai amũtuĩte mũheenania; na atĩ o na gũtuĩka ndarĩ na wĩhia, Ngai amũtheecangĩĩte akeenda kũmũũraga. Mũrĩ muona mũndũ ũhaana ta Ayubu? Ayubu ndarĩ na gĩtĩĩo o na haniini na Ngai. Atumaga ndũgũ na andũ ooru, na agatwaranaga na andũ eehia. Nĩkĩo aroiga, ‘Gũtirĩ uumithio mũndũ angĩona o na angĩgeria gũkenia Ngai.’  “Tathikĩrĩriai inyuĩ imenyi ici; Ngai-rĩ, no eeke waganu? Mwene Hinya Wothe no eeke ũndũ mũũru? Kũroaga ũguo!  Eekaga mũndũ kũringana na ciĩko ciake, na atugaga mũndũ kũringana na mĩtugo yake. Ũhoro wa ma nĩ atĩ Ngai ndeekaga waganu; Mwene Hinya Wothe ndoogomagia kĩhooto kĩa mũndũ. Nĩkũrĩ mũndũ waheire Ngai ũhoti wake? Nĩkũrĩ mũndũ wamũtuire mũnene wa thĩ yothe? Ngai angĩcookera mĩhũũmũ ya muoyo, mũndũ o wothe wĩ muoyo no gũkua angĩkua, agĩtuĩke o rũkũngũ.  “Angĩkorwo ũrĩ mũũgĩ-rĩ, tagĩthikĩrĩrie ũrĩa nguuga. Kaĩ ũragĩtuĩra Ngai na nĩ mũthingu? Ũgwĩciiria atĩ nĩathũire kĩhooto? Nĩatuagĩra athamaki na aathani maatuĩka andũ a tũhũ kana andũ ooru. Ndecukumithanagia na aathani kana akeenda itonga gũkĩra athĩĩni; tondũ oothe nĩ we wamoombire. Ũtukũ oothe no makue o ta kũbucia kwa riitho, Ngai ahũũraga andũ magathira. Kweheria andũ arĩa marĩ hinya, ndabataraga kwĩgũmĩra.  “Amu nĩabaaraga mĩthiĩre ya andũ, na akoona ũrĩa wothe meekaga. Gũtirĩ nduma o na ĩngĩkorwo ĩrĩ ndumanu atĩa, ĩngĩhitha andũ arĩa ooru kuuma harĩ Ngai. Amu gũtirĩ mũthenya Ngai aigĩĩte nĩ ũndũ wa andũ, rĩrĩa mangithiĩ mbere yake magatuĩrwo. Ngai ndabataraga gũtuĩria, nĩ geetha eeherie atongoria, na eekĩre angĩ handũ haao. Tondũ nĩoĩ ciĩko ciao, amang'aũranagia na akamahehenja o ũtukũ. Nĩ ũndũ wa meehia maao, amaherithagĩria kũndũ andũ maroona, tondũ nĩmaamũtiganĩirie, na makĩrangĩrĩria maathani maake moothe. Nĩmaatũmire athĩĩni makaĩre Ngai, naake akĩigua makaya maao.  “Ngai angĩtua atĩ ndarĩ ũndũ egwĩka-rĩ, nũũ ũngĩmũruta mahĩtia? Angĩhũgũka na kũngĩ-rĩ, andũ matingĩteithia. Gũtirĩ ũndũ ndũũrĩrĩ ingĩĩka, nĩguo andũ matatĩĩĩte Ngai matigacihinyĩrĩrie kana maciathe.  “Atĩrĩĩrĩ, Ayubu, nĩumbũrĩire Ngai meehia maaku, na ũkamwĩra ndũgũcooka kwĩhia? Ũrĩ wamwĩra akũmenyithie mahĩtia maaku, na ongorwo nĩũhĩtĩĩtie, ndũgũcooka gwĩka ũguo? No tondũ nĩũraregana na ũrĩa Ngai eekaga-rĩ, wetereire eeke ũrĩa wee ũkwenda? Wee nĩ we ũgũtuithania no ti niĩ, gĩtwĩre ũrĩa ũreciiria. Mũndũ wothe mũtaũku na mũũgĩ angĩnjigwa angĩnjĩĩra atĩrĩ, ‘Ti itheru Ayubu araaria ũrimũ na ndarĩ ũndũ aroiga.’ Naarĩ korwo Ayubu athuuthuurio o nginya mũthia, araaria ta ũmwe wa andũ arĩa aaganu. Harĩ meehia maake nĩarongerera ũremi, akeeraha o haaha mbere iitũ ithuothe, na akaaria maũndũ maingĩ mooru igũrũ rĩa Ngai.”