 Magongoona ma magetha “Na rĩĩrĩ, rĩrĩa mũkeegwatĩra bũrũri ũcio MWATHANI Ngai wanyu ekũmũhe na mũkorwo mũũtũũrĩĩte-rĩ,  no mũhaka o mũndũ akooya maciaro ma mbere ma irio cia mĩthemba yothe iria akaagetha mũgũndainĩ wake, ameekĩre kĩondoinĩ, amatware handũ harĩa MWATHANI Ngai wanyu agaathuura ha gũthaathayagĩrio. Hĩndĩ ĩyo o mũndũ agaagĩthiĩ he mũthĩnjĩri Ngai ũrĩa ũgaakorwo wĩrainĩ hĩndĩ ĩyo amwĩre atĩrĩ, ‘Nĩnguumbura mbere ya MWATHANI Ngai wakwa atĩ nĩnginyiĩte bũrũri ũrĩa eerĩire maithe maitũ atĩ nĩagaatũhe.’ “Naake mũthĩnjĩri Ngai ooe kĩondo kĩu kuuma mookoinĩ ma mũndũ ũcio, akĩige thĩ hau mbere ya kĩgongoona kĩa MWATHANI Ngai wanyu. Hĩndĩ ĩyo mũndũ ũcio oige ciugo ici arĩ o hau mbere ya MWATHANI: ‘Baaba aarĩ Mũaramea worũũraga, naake agĩthiĩ na andũ aake magĩtũũra Misiri marĩ ageni. Magĩthiĩ kũu matiarĩ aingĩ, no makĩingĩhĩra kuo magĩtuĩka rũũrĩrĩ rũnene na rwĩ hinya. Nao andũ a Misiri magĩtũhinyĩrĩria na magĩtũrutithia wĩra na hinya ta ngombo. Na ithuĩ tũgĩkaĩra MWATHANI Ngai wa maithe maitũ atũteithie. Naake MWATHANI akĩigua na akĩona mĩnyamaaro, mooritũ, na mathĩĩna marĩa twarĩ namo. MWATHANI agĩgĩtũruta kũu Misiri na hinya na ũhoti wake mũnene, akĩringa ciama, agĩĩka maũndũ ma kũgegania, o na agĩtũma maũndũ ma kũguoyohia meekĩke. Agĩcooka agĩtũreehe gũũkũ bũrũriinĩ ũyũ mwega na mũnoru Tondũ ũcio, rĩu nĩndareehere MWATHANI magetha ma mbere ma irio ciothe iria aheete.’ “Hĩndĩ ĩyo mũndũ ũcio akĩige kĩondo kĩu kĩa magetha o hau mbere ya MWATHANI, acooke ainamĩrĩre amũthaathaiye. Naake agĩcanjamũke nĩ ũndũ wa maũndũ moothe meega marĩa MWATHANI amũheete we mwene na mũciĩ wake, hamwe na Alawii na ageni arĩa matũũranagia nao.  “Atĩrĩĩrĩ, rutaga gĩcunjĩ gĩa ikũmi kĩa magetha maaku moothe o mwaka wa gatatũ ũgakĩhe Alawii, ageni arĩa mwĩ nao, ciana cia ngoriai, o na atumia a ndigwa, nĩ geetha marĩage makahũũna matũũrainĩ maanyu moothe. Nawe warĩĩkia gwĩka ũguo, wĩre MWATHANI atĩrĩ, ‘Hatirĩ gĩcunjĩ o na kĩmwe kĩamũre ndatigia mũciĩ gwakwa, nĩndacihe Alawii, ageni, ciana cia ngoriai, o na atumia a ndigwa o ta ũrĩa wanjathire njĩke. Ndiremeire o na kana ngariganĩrwo nĩ maathani macio maaku megiĩ gĩcunjĩ gĩa ikũmi. Ndirĩ ndaarĩa indo icio hĩndĩ ĩrĩa ngũcakaya, o na ndirĩ ndaciruta gwakwa mũciĩ ndĩ na thaahu, o na ningĩ ndirĩ ndacirutĩra arĩa akuũ ta igongoona. Nĩngwathĩkĩire wee MWATHANI Ngai wakwa, na nĩhingĩĩtie ũrĩa wothe wathanĩĩte wĩgiĩ gĩcunjĩ gĩa ikũmi. Ndagũthaitha ũrore andũ aaku a Isiraeli ũrĩ o kũu gwaku gũtheru igũrũ na ũmaraathime, o na ũraathime bũrũri ũyũ mwega na mũnoru ũrĩa ũtũheete, o ta ũrĩa werĩire maithe maitũ atĩ nĩũgaatũhe.’ Andũ a MWATHANI kĩũmbe “Ũũmũũthĩ MWATHANI Ngai wanyu aramwatha mwathĩkagĩre mawatho maake moothe; kwoguo maathĩkagĩre na ngoro yothe. Ũũmũũthĩ nĩmwoimbũra atĩ MWATHANI nĩ we Ngai wanyu; nĩmweranĩra atĩ nĩmũrĩmwathĩkagĩra, mũmenyagĩrĩre mawatho maake moothe, o na mwĩkage ũrĩa wothe amwathĩĩte.  Ũũmũũthĩ MWATHANI nĩamwamũkĩra mũtuĩke andũ aake kĩũmbe, o ta ũrĩa we mwene aamwĩrĩire. Ningĩ nĩamwatha mwathĩkagĩre maathani maake moothe. Nĩekũmũnenehia gũkĩra ndũũrĩrĩ ciothe iria oombĩĩte, na inyuĩ mũtũmage rĩĩtwa rĩake rĩkumagio na rĩtĩĩagwo. Mũgũtuĩka andũ aake kĩũmbe, o ta ũrĩa eeranĩire.”