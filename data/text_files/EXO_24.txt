 Kĩrĩĩkanĩro kũiguithanĩrio Ningĩ MWATHANI akĩĩra Musa atĩrĩ, “Ambata ũũke kĩrĩmainĩ harĩ niĩ, mũũke na Harũni, Nadabu, Abihu, o na atongoria arĩa mĩrongo mũgwanja a Isiraeli, na mũinamĩrĩre mũũthathaiye mũrĩ o haraihu. Wee ũrĩ wiki hatarĩ o na ũmwe wa acio angĩ, no we ũgũũka hakuhĩ na niĩ; andũ matikaae kwambata kĩrĩmainĩ.” Naake Musa agĩthiĩ akĩĩra andũ ũhoro wothe ũrĩa MWATHANI aamũheete o na maathani maake. Nao andũ oothe magĩcookia hamwe atĩrĩ, “Ũrĩa wothe MWATHANI oigĩĩte nĩtũgwĩka.” Naake Musa akĩandĩka ciugo ciothe cia MWATHANI. Agĩũkĩra rũũciinĩ tene agĩaka kĩgongoona magũrũinĩ ma kĩrĩma kĩu na akĩhanda itugĩ ikũmi na igĩrĩ, kũringana na mĩhĩrĩga ĩrĩa ikũmi na ĩĩrĩ ya andũ a Isiraeli. Agĩcooka akĩrekia aanake amwe a andũ a Isiraeli, makĩrutĩra MWATHANI magongoona ma njino, na makĩruta ndeegwa imwe ituĩke magongoona ma thaayũ. Naake Musa akĩoya nuthu ya thakame ya nyamũ icio akĩmĩĩkĩra mbakũriinĩ, na nuthu ĩrĩa ĩngĩ akĩmĩminjaminjĩria kĩgongoona. Agĩcooka akĩoya ibuku rĩa kĩrĩĩkanĩro, akĩrĩthoomera andũ aanĩrĩire. Nao andũ makiuga atĩrĩ, “Nĩtũgwathĩkĩra MWATHANI na twĩke ũrĩa wothe aathanĩĩte.”  Musa agĩkĩoya thakame ĩrĩa yarĩ mbakũriinĩ akĩmĩminjaminjĩria andũ akiuga atĩrĩ, “Ĩno nĩ yo thakame ya kĩrĩĩkanĩro kĩrĩa MWATHANI aarĩĩkanĩra na inyuĩ gĩkoniĩ ũhoro ũcio wothe.” Nao Musa, Harũni, Nadabu, Abihu, o na atongoria arĩa mĩrongo mũgwanja a Isiraeli makĩambata kĩrĩmainĩ makĩyonera Ngai wa Isiraeli; harĩa aakinyĩĩte na magũrũ maake haahaanaga ta haarĩĩtwo mahiga ma goro ma rangi wa mburuu na haathereete o ta matu. No we Ngai ndaigana gwĩka atongoria acio a Isiraeli ũũru; moonire Ngai, magĩcooka kũrĩa na kũnyua. Musa kwambata kĩrĩmainĩ gĩa Sinai MWATHANI akĩĩra Musa atĩrĩ, “Ambata ũũke harĩ niĩ kĩrĩmainĩ wetangĩrĩre ho, na nĩngũkũhe ihengere igĩrĩ cia mahiga iria irĩ na mawatho na maathani moothe marĩa nyaandĩkĩĩte nĩ ũndũ wa gũtaara andũ.” Kwoguo Musa na Joshua ũrĩa wamũteithagĩrĩria makĩĩhaarĩria, naake Musa akĩambata kĩrĩmainĩ kĩu gĩtheru. Naake agĩtiga eera atongoria atĩrĩ, “Tweterereei haaha o nginya rĩrĩa tũrĩcooka. Harũni na Huri marĩ hamwe na inyuĩ; nĩ ũndũ ũcio, mũndũ ũrĩa ũngĩgĩa na ciira nĩathiĩ kũrĩ o.” Musa agĩkĩambata kĩrĩmainĩ kĩu, narĩo itu rĩgĩkĩhumbĩra. Naguo riiri wa MWATHANI ũkĩiyũra kĩrĩmainĩ gĩa Sinai, narĩo itu rĩu rĩgĩikara rĩkĩhumbĩrĩĩte mĩthenya ĩtandatũ, na mũthenya wa mũgwanja MWATHANI arĩ ituĩinĩ agĩĩta Musa. Naguo riiri wa MWATHANI wonekaga nĩ andũ a Isiraeli ũhaana ta mwaki mũnene ũrĩ gacũmbĩrĩ ga kĩrĩma.  Naake Musa akĩingĩra ituĩnĩ akĩambata kĩrĩmainĩ, agĩikara kũu mũthenya na ũtukũ, mĩthenya mĩrongo ĩna.