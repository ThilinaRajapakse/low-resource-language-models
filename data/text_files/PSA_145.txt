 Rwĩmbo rwa kũgooca#. Rwĩmbo rũũrũ rwa kũgooca rwandĩkirwo nĩ Daudi. Nĩngũgũtũũgĩria wee, Ngai wakwa na mũthamaki wakwa, na ngũcookagĩrie ngaatho nginya tene na tene. Ndĩrĩgũcookagĩria ngaatho o mũthenya na ndũũre ngũgoocaga nginya tene na tene. MWATHANI nĩ mũnene na wa kũgoocwo mũno; ũnene wake ndũngĩtuĩrĩka.  Rũciaro o rũciaro nĩrũriganagĩra rũrĩa rũrũrũmĩrĩire ũrĩa waneeka, na rũmenyithanagie ciĩko ciaku cia hinya. Nĩndĩrĩciiragia ũhoro wa riiri waku na ũnene waku, na ndĩciiragie ũhoro wa ciĩko ciaku cia magegania. Andũ marĩaragia ũhoro wa ciĩko ciaku cia hinya na cia kũguoyohia, na niĩ ng'anage ũrĩa ũrĩ mũnene. Nĩmarĩganaga ũtugi waku na makũinagĩre tondũ wa ũrĩa wĩ mũtaana.  MWATHANI nĩ muuma andũ na arĩ tha, ndaraakaraga na ihenya na aiyũirwo nĩ ũtugi. Eekaga andũ oothe wega na nĩaiguagĩra tha kĩrĩa gĩothe oombĩĩte.  MWATHANI, ciũmbe ciaku ciothe nĩirĩkũgoocaga, nao andũ aaku magũcookagĩrie ngaatho. Marĩaragia ũhoro wa riiri wa ũthamaki waku, na maheanage ũhoro wa ũrĩa wee ũrĩ hinya, nĩguo mamenyithie andũ oothe ciĩko ciaku cia hinya na ũrĩa ũthamaki waku ũrĩ riiri. Ũthamaki waku nĩ wa gũtũũra tene na tene; wathani waku ndũrĩ hingo ũgaathira.  MWATHANI nĩ mwĩhokeku ciĩranĩroinĩ ciake ciothe, na nĩ mũtaana ciĩkoinĩ ciake ciothe. MWATHANI nĩatiiragĩrĩra arĩa oothe maragũa, na nĩoyaga na igũrũ arĩa oothe moorĩĩtwo nĩ hinya.  Indo ciothe irĩ muoyo nĩ we iroraga igũrũ, nawe ũgacihe irio rĩrĩa ciabatara. Ũciheaga irio na ũtaana ũkahingĩria kĩũmbe o kĩũmbe mabataro maakĩo.  MWATHANI nĩ mũthingu maũndũinĩ moothe marĩa eekaga, na nĩ mũtaana ciĩkoinĩ ciake ciothe. MWATHANI akoragwo hakuhĩ na arĩa oothe mamũkayagĩra; o arĩa mamũkayagĩra na ngoro yothe. Nĩahingagĩria arĩa mamũtĩĩĩte mabataro maao; nĩaiguaga kĩrĩro kĩao, akamahonokia. MWATHANI nĩamenyagĩrĩra arĩa oothe mamwendeete, no arĩa oothe aaganu nĩakaamaniina.  Niĩ-rĩ, ngũtũũra ngoocaga MWATHANI; ciũmbe ciothe nĩitũũre igoocaga rĩĩtwa rĩake rĩtheru nginya tene na tene.