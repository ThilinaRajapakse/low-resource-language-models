 Ici nĩcio ciugo iria ciaririo nĩ Jeremia mũrũ wa Hilikia ũrĩa warĩ ũmwe wa athĩnjĩri Ngai arĩa matũũraga itũũrainĩ rĩa Anathothu rĩrĩa rĩarĩ bũrũriinĩ wa Benjamini.  MWATHANI nĩarĩirie Jeremia mwakainĩ wa ikũmi na ĩtatũ hĩndĩ ĩrĩa Josia mũrũ wa Amoni aathamakaga Juda.  MWATHANI nĩakĩrĩrĩirie kũhe Jeremia ndũmĩrĩri ciake o na mahinda marĩa Jehoiakimu mũrũ wa Josia aathamakaga Juda. Ningĩ o na hĩndĩ ĩrĩa Zedekia mũrũ wa Josia aathamakaga Juda, MWATHANI no aaragia na Jeremia. Aamũheire ndũmĩrĩri ciake o nginya mwakainĩ wa ikũmi na ũmwe wa ũthamaki ũcio wa Zedekia mũrũ wa Josia. Na rĩĩrĩ, mweriinĩ wa ĩtaano wa mwaka ũcio nĩrĩo andũ a Jerusalemu maatahirwo. Jeremia gwĩtwo atuĩke Mũnabii Na rĩĩrĩ, MWATHANI nĩanjarĩirie akĩnjĩĩra atĩrĩ, “Nĩndakũũĩ o na itanakũũmba ndainĩ ya maitũguo; mbere ya ũtaanaciarwo no ndakwamũrĩĩte, ngagũthuura ũtuĩke mũnabii wa kũrathagĩra ndũũrĩrĩ.” Na niĩ ngĩcookia atĩrĩ, “Hĩ! MWATHANI Ngai! niĩ ndiũĩ kwaria tondũ ndĩ o mũndũ mwĩthĩ.” No MWATHANI akĩnjĩĩra atĩrĩ, “Ndũkaae kuuga atĩ ũrĩ o mũndũ mwĩthĩ, nĩ gũkorwo nĩũrĩthiaga kũrĩ arĩa oothe ndĩkũrekagia kũrĩ o, na ũmeerage ũrĩa wothe ndĩrĩgwathaga ũmeere. Ndũkaameetigagĩre, nĩ ũndũ nĩndĩrĩkoragwo hamwe nawe nĩguo ngũgitagĩre. Nĩ niĩ MWATHANI ndoiga ũguo.” MWATHANI agĩcooka agĩtambũrũkia guoko gwake, akĩĩhuutia kanua, akĩnjĩĩra atĩrĩ, “Taone, nĩndeekĩra ciugo ciakwa kanuainĩ gaaku. Ũũmũũthĩ nĩndakũhe hinya igũrũ rĩa ndũũrĩrĩ o na moothamaki; ũmunyage na ũmomorage, ũniinage na ũng'aũranagie, wakage na ũhandage.” Cioneki igĩrĩ Thuutha ũcio MWATHANI akĩnjũũria atĩrĩ, “Jeremia, nĩ kĩĩ ũrona?” Na niĩ ngĩcookia atĩrĩ, “Ndĩrona rũhonge rwa mũtĩ wa mũroothi.” MWATHANI akĩnjĩĩra atĩrĩ, “Nĩwona wega, nĩ ũndũ nĩnjetereire kuona#. Nĩnjetereire kuona: Kiugo gĩa Kĩhibirania kĩrĩa kĩrugũrĩĩtwo nĩ ciugo ici igĩrĩ kĩĩ mũgambo ũhaana ta kuuga “Mũroothi.” uuge wakwa ũkĩhinga.” MWATHANI akĩnjarĩria hingo ya keerĩ akĩnjũũria atĩrĩ, “Nĩ kĩĩ kĩngĩ ũrona?” Na niĩ ngĩcookia atĩrĩ, “Ndĩrona nyũngũ kũũrĩa mwena wa na rũgongo na ĩratherũka ĩinamĩĩte na mwena ũyũ.” Naake MWATHANI akĩnjĩĩra atĩrĩ, “Mũthiro ũgaakorerera arĩa oothe matũũraga bũrũriinĩ ũyũ uumanĩĩte na mwena wa na rũgongo! Gĩtũmi nĩ tondũ nĩngwĩta ndũũrĩrĩ ciothe iria ciikaraga na mwena wa na rũgongo ciũke. Athamaki aacio magũũka mahande itĩ ciao cia ũnene o thoomeinĩ wa itũũra rĩa Jerusalemu na gũthiũrũrũkĩria thingo ciarĩo, o na ningĩ macihande irigiicĩrie matũũra marĩa mangĩ moothe ma bũrũri wa Juda. Nĩngũherithia andũ aakwa tondũ nĩmeehĩĩtie. Nĩmandiganĩirie, makarutĩra ngai ingĩ magongoona, na magathaathaiya mĩhianano ĩrĩa mathondekeete na mooko maao. Tondũ ũcio wĩthagathage, ũũkĩre, ũthiĩ ũkameere ũrĩa wothe ngũgwatha. Ndũkaae kũmeetigĩra, tondũ wameetigĩra nĩndĩrĩtũma ũmetigĩre makĩria hĩndĩ ĩrĩa ũrĩkorwo ũrĩ hamwe nao. -Atĩrĩĩrĩ, arĩa oothe marĩ bũrũriinĩ ũyũ nĩmarĩreganaga nawe: athamaki a Juda, atongoria, athĩnjĩri Ngai o na andũ oothe. No rĩĩrĩ, ũũmũũthĩ nĩndakũhe hinya wa kũmeetiiria; ũrĩhaanaga o ta itũũra rĩirigĩirwo na rũthingo rwa hinya kana gĩtugĩ gĩa cuuma, o na kana rũthingo rwa gĩcango mbere yao. Matirĩhotaga gũgũtooria nĩ gũkorwo nĩndĩrĩkoragwo hamwe nawe nĩguo ngũgitagĩre. Nĩ niĩ MWATHANI ndoiga ũguo.”