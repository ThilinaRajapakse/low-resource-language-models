 Esiteri gwĩtĩra mũthamaki na Hamani iruga Mũthenyainĩ wa gatatũ wa kwĩhinga gwake-rĩ, Esiteri nĩekĩrire nguo ciake cia ũnene agĩthiĩ akĩrũũgama nja ya thĩinĩ ya nyũmba kwa mũthamaki aringaine na kanyũmba karĩa kaarĩ na gĩtĩ kĩa mũthamaki. Naake mũthamaki aarĩ kũu kanyũmba thĩinĩ aikarĩire gĩtĩ kĩa ũthamaki eerekeire na kĩhingoinĩ. Rĩrĩa mũthamaki oonire kwini Esiteri arũũgamĩĩte hau nja, akĩigua amwenda, agĩgĩtambũrũkia mũthĩĩgi wake wa thahabu, naake Esiteri agĩthiĩ akĩhuutia mũthia waguo. Naake mũthamaki akĩmũũria atĩrĩ, “Kwini Esiteri, ũkwenda atĩa? Njĩĩra kĩrĩa ũkwenda; o na angĩkorwo nĩ nuthu ya kũrĩa njathanaga nĩngũkũhe.” Naake Esiteri akĩmũcookeria atĩrĩ, “Angĩkorwo mwathi wakwa, wee mũthamaki, nĩũkuona kwagĩrĩire-rĩ, nĩngũkũũria atĩ ũrĩũka mwĩ na Hamani irugainĩ rĩrĩa ndĩramũhaarĩria ũũmũũthĩ hwaĩinĩ.” Mũthamaki agĩtũmanĩra Hamani akiuga ooke na ihenya nĩguo mahingie wendi wa Esiteri. Kwoguo mũthamaki na Hamani magĩthiĩ irugainĩ rĩa Esiteri. Na rĩrĩa maanyuaga ndibei, mũthamaki akĩĩra Esiteri atĩrĩ, “Njĩĩra kĩrĩa ũkwenda na nĩngũkũhe. O na angĩkorwo nĩ nuthu ya kũrĩa njathanaga, nĩngũkũhe.” Naake Esiteri akĩmũcookeria atĩrĩ, “Kĩrĩa ingĩkũũria ũnjĩke, angĩkorwo nĩnjĩtĩkĩrĩkĩĩte nĩwe-rĩ, no nyende wee mwĩ na Hamani mũgooka rũũciũ irugainĩ rĩngĩ rĩrĩa ngũmũhaarĩrĩria na hĩndĩ ĩyo nĩngaakwĩra kĩrĩa ngwenda.” Hamani gũthondeka ũrĩa ekũũraga Moridekai Hamani agĩkiuma irugainĩ e na gĩkeno na acanjamũkĩĩte ngoro, no rĩĩrĩ, akinya kĩhingoinĩ gĩa gũtoonya kwa mũthamaki akĩona Moridekai ndanarũũgama, na ndanamũhe gĩtĩĩo o na haniini, akĩhĩtũka. Hamani nĩaraakaririo nĩ ũndũ ũcio mũno. No rĩĩrĩ, nĩakirĩrĩirie na akĩinũka. Akinya mũciĩ, nĩetire araata aake, o na agĩĩta Zereshu mũtumia wake o naake ooke. Nĩameetĩĩĩire ũrĩa aarĩ mũtongu, ũrĩa aariũ aake marĩ aingĩ, ũrĩa mũthamaki aamũnenehirie, aamũtuĩte mũndũ wa igũrũ, na ũrĩa aarĩ mũndũ wa bata gũkĩra njaama ciothe iria ciathuurĩĩtwo nĩ mũthamaki. Hamani nĩathiire na mbere akiuga atĩrĩ, “Ũndũ ũngĩ nĩ atĩ, kwini Esiteri egũtũthondekeire iruga o ithuĩ ithuerĩ na mũthamaki, na o na rũũciũ no atwĩtĩra rĩngĩ. No macio moothe ti ũndũ rĩrĩa rĩothe ngũkorwo ngĩona Moridekai ũrĩa Mũyahudi aikarĩĩte kĩhingoinĩ gĩa gũtoonya kwa mũthamaki.” Naake Zereshu mũtumia wake o hamwe na araata aake makĩmwĩra atĩrĩ, “Kaĩ ũtangĩakithia handũ ha gũitĩra andũ harĩ na ũraihu wa mita mĩrongo ĩĩrĩ na igĩrĩ, naguo rũũciũ rũũciinĩ ũkooria mũthamaki acuurithie Moridekai ho, na hĩndĩ ĩyo nĩũgaagĩthiĩ irugainĩ wĩ na gĩkeno?” Hamani nĩaiguire rĩciiria rĩu rĩrĩ rĩega na kwoguo agĩthondekithia handũ ha gũitĩra andũ.