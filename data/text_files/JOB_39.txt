 Nĩũũĩ rĩrĩa mbũri cia irĩmainĩ iciaraga? Ũrĩ werorera thwariga igĩciara? Nĩũũĩ ciikaraga itĩĩna rĩigana atĩa igĩgaciara? Nĩũmenyaga mũthenya ũrĩa igũciara? Nĩũũĩ rĩrĩa ikomaga thĩ igĩciara? Tũũri twacio tũkũraga tũkagĩĩra hinya o kũu werũinĩ; tũgacooka tũgatigana na maanyina na tũtimacookagĩrĩra.  “Nũũ wetĩkĩririe ndigiri cia gĩthaka kũrimũũthaga? Nũũ waciohorire agĩcirekereria irimũũthage? Nĩ niĩ ndaciheire werũ ciikarage kuo, na ngĩcihe kũndũ kwaraganu kũrĩ cumbĩ itũũrage kuo. Itikuhanagĩrĩria na inegene rĩa itũũra, kana ikahoorerio nĩ mũndũ acirutithie wĩra. Irimũthaga irĩmainĩ igĩcaria gwa kũrĩa, igĩcaria kĩndũ o gĩothe kĩruru.  “Mbogo-rĩ, no ĩĩtĩkĩre ũmĩrutithie wĩra? No ĩĩtĩkĩre kũraara kiugũinĩ gĩaku? No ũhote kũmĩĩkĩra icooki ĩrĩme na mũraaũ? kana ũtũme ĩkururie mũraaũ ĩthondeke mĩtaro? Tondũ ĩrĩ hinya mũingĩ mũno-rĩ, no ũmĩĩhoke na ũmĩtige ĩkũrutĩre wĩra mũritũ? No ũmĩĩhoke ĩgũkuĩra magetha ĩkũinũkĩrie, o na kana ĩkũhakũrĩre ngano harĩa ĩrahuuhĩrwo?  “Mathagu ma nyaga mabatabataga na ihenya mũno, no ndĩngĩhota kũũmbũka ta mũũhau. Nyaga ĩtigaga matumbĩ maayo tĩĩri igũrũ, magwatio ũrugarĩ nĩ mũthanga. Ndĩmakaga kana nĩmekũrangwo, o na kana nĩmekũũragwo nĩ nyamũ cia gĩthaka. Ĩhũũraga tũcui twayo ta tũtarĩ twayo; o na tũngĩkua tuothe ndĩmakaga.#. O na tũngĩkua tuothe ndimakaga: Maandĩko ma Kĩhibirania moigaga “Ndĩmakaga o na wĩra wayo ũngĩtuĩka wa tũhũ.” Ĩĩkaga ũguo tondũ Ngai nĩamĩimire ũũgĩ, na ndaigana kumĩhe ũmenyo. No rĩĩrĩ, rĩrĩa yatambarũkia mathagu ihanyũke,#. Ihanyũke: Maandĩkoinĩ ma Kĩhibirania mũhari ũyũ ndũtaũkĩĩte wega. no gũthekerera ĩthekagĩrĩra mbarathi ĩrĩ na mũndũ ũmĩhaicĩĩte tondũ ndĩngĩmĩkĩria ihenya.  “Nĩ we ũheaga mbarathi hinya, kana ũkamĩhumba ngingo na mũreera mũraihu? Nĩ we ũmĩhotithagia kũrũũgarũũga ta ngigĩ, na kũmakia andũ na mũtiihĩre wayo? Ĩteng'eraga ĩkubĩĩtie ituambainĩ, ĩgatoonya mbaarainĩ na hinya wayo wothe. Ndĩmakaga o na kana igetigĩra kĩndũ; rũhiũ rwa njora rũtimĩmakagia. Matharaita ma mũndũ ũrĩa ũmĩhaicĩĩte makomoranagia makĩhenagia igũrũ rĩayo. Yambambaga ĩkĩringaringaga thĩ, na karumbeeta kahuuhwo ndĩngĩhota gũcooka gũkindĩria. Karumbeeta kaahuuhwo nĩgũtiiha ĩtiihaga; ĩnungagĩra mbaara ĩrĩ o kũraihu, na ĩkaigua mũgũũthũko wa atongoria a ita magĩathana.  “Nĩ we wonagia rwĩgĩ kũũmbũka rĩrĩa rwatambarũkia mathagu rwerekeire mwena wa na kĩanda? Rwĩgĩ nĩrwetagĩrĩra ũrũathe rũgaake gĩtara kĩarwo irĩma igũrũ? Nderi ĩthondekaga gĩikaro kĩayo mahiga igũrũ marĩa maraaya, na igatua mĩthia ĩrĩa mĩũgĩ yamo kĩndũ gĩa kwĩgitĩra. Ĩtuĩragia kĩndũ gĩa kũnyiita ĩrĩ kũu mahigainĩ igũrũ; maitho maayo moonaga kũraihu mũno.  Ĩreraga tũcui twayo na thakame, na harĩa hoothe harĩ kĩimba nĩ ho ĩgũaga.”