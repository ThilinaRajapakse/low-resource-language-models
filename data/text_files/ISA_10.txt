 Kaĩ mũrĩ thĩĩnainĩ-ĩ! Inyuĩ mũthondekaga mawatho matarĩ ma kĩhooto nĩguo mũhinyĩrĩrie andũ aakwa. Ũguo nĩguo mwagithagia arĩa abataru waragania, na mũgatuunya athĩĩni ihooto ciao! Ũguo nĩguo mũiyaga indo cia atumia a ndigwa, na mũgatuunya ciana cia ngoriai indo ciacio! Mũgaagĩĩka atĩa rĩrĩa MWATHANI akaamũherithia? Mũgaagĩĩka atĩa rĩrĩa akaamũreehithĩria ndirũ yumĩĩte bũrũri wa kũraaya? Mũgaacaria ũteithio kũ, na mũkaahitha ũtonga wanyu kũ? Inyuothe mũkooragĩrwo mbaarainĩ, kana mũguucũrũrio mũtwarwo mũgatuĩke mĩgwate. No o na eekĩĩte ũguo wothe, MWATHANI ndamũthengeirie maraakara maake, no atambũrũkĩĩtie guoko amũherithie. Mũthamaki wa Aasiria kũhũthĩrwo nĩ Ngai  Aasiria nĩ rũthanju rwa maraakara maakwa, namo matũkũya maakwa nĩ thiarĩ ĩrĩa manyiitĩĩte na mooko. Ndĩmatũmĩĩte magatharĩkĩre rũũrĩrĩ rũtaaheete gĩtĩĩo, andũ mandakarĩĩtie. Ndĩmatũmĩĩte magatahe indo, maiye, na marangĩrĩrie andũ acio o ta mahuti marĩ njĩrainĩ. No ũguo tiguo mũthamaki wa Aasiria ataanyĩĩte gwĩka; o na tiguo areciiria. Ataanyĩĩte kwananga ndũũrĩrĩ nyingĩ. Areraha atĩrĩ, “Atongoria oothe a mbũtũ cia ita ciakwa nĩ athamaki! Nĩhooteete matũũra ma Kalino na Karikemishi, o na ngatooria matũũra ma Hamathu na Aripadi. Ningĩ nĩndooreetie Samaria na Damasiki. Nĩndambũrũkĩĩtie guoko herithie moothamaki marĩa mathaathayagia ngai cia mĩhianano; ngai icio nĩ nyingĩ gũkĩra ngai ciothe ĩrĩa ĩrĩ Jerusalemu na Samaria. Nĩharaganĩĩtie Samaria na ngai ciothe cia mĩhianano ciakuo, na ũguo noguo ngwĩka Jerusalemu na mĩhianano ĩrĩa ĩthaathayagio kuo.” No MWATHANI ekuuga atĩrĩ, “Ndarĩĩkia gwĩka ũrĩa ndĩreeka kũu kĩrĩmainĩ gĩa Zayuni o na thĩinĩ wa Jerusalemu, nĩngũherithia mũthamaki wa Aasiria nĩ ũndũ wa ũrĩa areraha agĩĩtĩĩyaga.” Mũthamaki ũcio wa Aasiria areraha akoiga atĩrĩ, “Njĩkĩĩte maũndũ moothe na hinya wakwa mwene, o na ngameeka na ũũgĩ wakwa, tondũ ndĩ mũũgĩ. Nĩnjehereetie mĩhaka gatagatĩ ka ndũũrĩrĩ, na ngataha indo ciothe iria ciĩigĩire. Ndĩ na hinya ta wa ndeegwa na nĩnangĩrĩirie thĩ arĩa maathanaga kuo. Guoko gwakwa nĩkũhambatĩĩte ũtonga wa ndũũrĩrĩ gũkaũnyiita, o ta ũrĩa mũndũ ahambatagĩria gĩtara kĩa nyoni agakĩnyiita; ndĩũnganĩĩtie na njĩra hũthũ o ta ũrĩa mũndũ oonganagia matumbĩ matiganĩirio. Gũtirĩ nyoni o na ĩmwe ĩhahũrĩĩte, kana ĩkanjathamĩria kanua ĩnjugĩrĩrie.” Ithanwa no rĩtĩĩĩre ũrĩa ũtemaga narĩo, thoo no ĩĩneneherie mũndũ ũrĩa ũtinagia nayo? Rũthanju no rwambararie mũndũ ũrĩa ũrwambararagia, kana thimbũ yoe na igũrũ mũndũ ũrĩa ũmĩoyaga na igũrũ?  Kwoguo, MWATHANI Mwene Hinya Wothe, nĩagaatũma mĩrimũ ĩnyamaarie thigari iria irĩ na hinya. Mĩĩrĩinĩ yacio gũgaakorwo kũrĩ na mwaki ũraakana ũkĩrĩrĩmbũkaga. Ngai, ũrĩa arĩ we ũtheri wa Isiraeli, agaatuĩka mwaki. Ngai, ũrĩa mũtheru wa Isiraeli, agaatuĩka rũrĩrĩmbĩ rwa mwaki, rũgaacina na rũniine mĩigua na mĩtare mũthenya o ro ũmwe. MWATHANI nĩkũniina akaaniina riiri wa mũtitũ wake, o na wa mũgũnda wake ũrĩa mũnoru. Akaaũniina o biũ o ta ũrĩa mũrimũ ũniinaga mũndũ. Mĩtĩ ya mũtitũ wake ĩrĩa ĩgaatigara, ĩgaakorwo ĩrĩ mĩniini ĩgĩtarwo ũguo atĩ, o na kaana no kamĩtare. Andũ aniini no o makainũka Mũthenya ũcio wakinya-rĩ, matigari ma andũ a Isiraeli, o andũ a nyũmba ya Jakubu arĩa magaakorwo muoyo, matigaacooka kũiga mwĩhoko wao harĩ mũthamaki ũrĩa wamahũũrire. Makeerĩgagĩrĩra MWATHANI, o we Ngai Ũrĩa Mũtheru wa Isiraeli, matekwenyenya. Arĩa magaakorwo matigarĩĩte thĩinĩ wa Isiraeli nĩmagaacookerera Ngai Mwene Hinya.  Isiraeli, andũ aaku o na gũtuĩka nĩ aingĩ o ta mũthanga wa iriainĩ, no andũ aniini aao magaacooka kuuma ithaamĩrioinĩ. Andũ nĩkũniinwo makaaniinwo, o ta ũrĩa maagĩrĩire gwĩkwo. MWATHANI Mwene Hinya Wothe nĩakareehithia mũthiro bũrũriinĩ wothe, o ta ũrĩa atuĩte nĩegwĩka. MWATHANI nĩakaaherithia Aasiria MWATHANI Mwene Hinya Wothe ekuuga atĩrĩ, “Inyuĩ andũ aakwa arĩa mũtũũraga Zayuni, tigaai gwĩtigĩra Aasiria, o na mangĩmũhũũra na njũgũma, kana mamuoere rũthanju mamũhũũre ta ũrĩa Amisiri maamũhũũraga. Thuutha wa ihinda iniini nĩngũtiga kũmũherithia, hũgũkĩre Aasiria ndĩmaherithie. Niĩ, MWATHANI Mwene Hinya Wothe, ngaamahũũra na kĩboko gĩakwa, o ta ũrĩa ndahũũrire Amidiani ihigainĩ rĩa Orebu. Ngaaherithia Aasiria o ta ũrĩa ndaherithirie andũ a Misiri iriainĩ Ituune. Ihinda rĩu rĩakinya-rĩ, mũrigo ũrĩa maamũkuithĩĩtie nĩũgaathengio ciandeinĩ cianyu, narĩo icooki rĩrĩa maamwĩkĩrĩĩte ngingo riunangwo rĩthengio.#. Maandĩko ma Kĩhibirania nĩmoongagĩrĩra mĩgambo ĩngĩ ĩtarĩ mĩtaũku wega.” Thũ gũtharĩkĩra Mbũtũ cia ita cia thũ nĩinyiitĩĩte itũũra rĩa Ai. Ĩtuĩkanĩirie Migironi, na igatiga indo ciacio Mikimashi. Nĩiringĩĩte iriũko, na iraarĩrĩire Geba. Andũ a Rama nĩkũinaina marainaina, nao andũ a Gibea, itũũra rĩa Saũlũ, nĩgwĩthara marethara. Andũ a Galimu, ugaai mbu! Andũ a Laisha, tegaai matũ! Andũ a Anathothu, ĩtĩkaai! Andũ a Madimena nĩgwĩthara marethara, nao andũ arĩa matũũraga Gebimu nĩkũũra maroora mehonokie. Ũũmũũthĩ ũyũ thũ irĩ o itũũrainĩ rĩa Nobu; ikũnjĩire kĩrĩma gĩa Zayuni ngundi, o kĩo itũũra rĩa Jerusalemu.  MWATHANI Mwene Hinya wothe ekũmagũithia thĩ o ta honge itemeetwo kuuma mũtĩinĩ; njamba ciao iria irĩ ciũga nene itemengwo igũithio, nao arĩa metũũgĩrĩĩtie manyiihio. MWATHANI ekũmatemenga o ta ũrĩa mĩtĩ ya kĩrĩĩti ĩtemagwo na ithanũa, na amarũnde o ta mĩtĩ ĩrĩa mĩtungu ya Lebanoni.