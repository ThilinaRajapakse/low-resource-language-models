 Nehemia gũthiĩ Jerusalemu Na rĩĩrĩ, thuutha wa mĩeri ĩna, hĩndĩ ĩmwe mũthamaki Aritashashita arĩ meethainĩ akĩrĩa, ngĩoya ndibei ngĩmũtwarĩra. Na rĩĩrĩ, mũthamaki ndakoreetwo ooneete ndĩ na kĩeha ta ũguo mbere ĩyo. Nĩ ũndũ ũcio akĩnjũũria atĩrĩ, “Kaĩ wĩ na kĩeha ũguo nĩkĩ, Nehemia? Na tondũ ndũkĩrĩ mũrũaru-rĩ, no mũhaka gũkorwo kwĩ na ũndũ ũragũthĩĩnia.” Hĩndĩ ĩyo ngĩkĩmaka mũno  ngĩkĩmũcookeria atĩrĩ, “Mwathi wakwa mũthamaki, ũrotũũra tene na tene. Kaĩ ingĩkĩaga kũigua kĩeha nĩkĩ kuona atĩ itũũra, o kũndũ kũrĩa mbĩĩrĩra cia aabaaba irĩ, nĩ gũkiru ihooru, o nacio ihingo ciarĩo nĩcianangĩĩtwo nĩ mwaki?” Naake mũthamaki agĩkĩnjũũria atĩrĩ, “Nĩ atĩa ũkwenda?” Hĩndĩ o ro ĩyo ngĩkĩhooya Ngai wa igũrũ, ngĩcooka ngĩcookeria mũthamaki atĩrĩ, “Wee mwathi wakwa mũthamaki, ngũgũthaitha angĩkorwo nĩũkuona kwagĩrĩire, ũnjĩtĩkĩrie thiĩ bũrũriinĩ wa Juda, o itũũrainĩ kũrĩa mbĩĩrĩra cia aabaaba irĩ, nĩguo ngarĩake rĩngĩ.” Hĩndĩ ĩyo mũthamaki, aikaire hamwe na mũtumia wake, akĩnjĩtĩkĩria thiĩ. Naake akĩnjũũria ngũthiĩ gũikara ihinda rĩigana atĩa na ngaacooka rĩ. Na niĩ ngĩmwĩra rĩrĩa ngaacooka. Hĩndĩ ĩyo ngĩkĩmũthaitha ahe marũa ma gũtwarĩra abarũũthi arĩa maarĩ mwena wa ithũĩro wa rũũĩ rwa Farati, nĩguo manjĩtĩkĩrie hĩtũkĩre bũrũriinĩ wao ngĩthiĩ Juda. O na ningĩ ngĩũria heeo marũa ma gũtwarĩra Asafu, ũrĩa wamenyagĩrĩra mũtitũ wa mũthamaki. Marũa macio maarĩ ma kũmũũria ahe mĩtĩ ya gwaka ihingo cia nyũmba ĩrĩa yakĩĩtwo na hinya ya kũgitĩra Hekaarũ. O na ningĩ ahe mĩtĩ ya gwakwa rũthingo rwa itũũra rĩu, o na nyũmba yakwa ya gũikara. Naake mũthamaki akĩĩhe kĩrĩa gĩothe ndeendaga nĩ gũkorwo Ngai aarĩ hamwe na niĩ. Naake mũthamaki akĩĩhe anene amwe a thigari o na thigari imwe cia mbarathi nĩguo matwarane na niĩ. Ngĩkiumagara ngĩthiĩ na mwena wa ithũĩro wa rũũĩ rwa Farati. Ndakinya kuo ngĩhe abarũũthi marũa marĩa ndaheetwo nĩ mũthamaki. No rĩĩrĩ, hĩndĩ ĩrĩa Sanibalati wa kuuma itũũra rĩa Bethi Horoni, na Tobia, mũtongoria woimĩĩte rũgongo rwa Aamoni, maiguire atĩ kwĩ na mũndũ wokĩĩte gũcaria njĩra ya kũguna andũ a Isiraeli, makĩraakara mũno. Tondũ ũcio ngĩgĩthiĩ Jerusalemu na ngĩikara kũu mĩthenya ĩtatũ itekwĩra mũndũ ũrĩa MWATHANI aanguũrĩirie gwaka Jerusalemu. Ngĩcooka ngĩũkĩra ũtukũ gatagatĩ, na ngĩoya andũ amwe mataarĩ aingĩ tũkiuma nja. Tũtiarĩ na nyamũ ingĩ tiga ndigiri ĩyo ndahaicĩĩte. Kũrĩ o ũtukũ ũguo, ngiumĩra kĩhingo gĩa Gĩtuamba kĩrĩa kĩarĩ na mwena wa ithũĩro ngĩerekera na mwena wa kĩanda thiĩrĩire gĩthimainĩ kĩrĩa gĩĩtagwo gĩthima kĩa Ndamaathia ngĩkinya kĩhingo gĩa Kĩarainĩ. Hĩndĩ ĩyo nĩkũbaara ndabaaraga thingo cia Jerusalemu iria ciatharũkĩĩte na mĩrango ĩrĩa yahĩĩte nĩ mwaki. Ningĩ ngĩthiĩ ndoreete na mwena wa irathĩro wa itũũra rĩu, ngĩkĩambata na rũgongo o nginya kĩhingoinĩ gĩa Gĩthima na kariainĩ ka mũthamaki. No rĩĩrĩ, hatiarĩ handũ ha kũhĩtũkĩria ndigiri ĩrĩa yanguuĩĩte. Hĩndĩ ĩyo ngĩkĩambata kũrĩ o ũtukũ ũguo, ngĩbaaraga rũthingo rwa na mwena wa gĩtuamba gĩa Kidironi. Thuutha wa ũguo, ngĩhũndũka na njĩra ĩrĩa ndookĩire ngĩtoonyera kĩhingoinĩ gĩa Gĩtuamba ngĩcooka itũũrainĩ. Nao atongoria aakuo matiigana kũmenya kũrĩa ndathiĩte o na ũrĩa ndeekĩĩte. Nginyagia hĩndĩ ĩyo gũtirĩ ũndũ ndamenyithĩĩtie Ayahudi, athĩnjĩri Ngai, anene, atongoria, o na kana mũndũ o wothe ũrĩa ũngĩateithĩrĩirie wĩrainĩ ũcio. Hĩndĩ ĩyo ngĩmeera atĩrĩ, “Tabaaraai mũone ũndũ ũyũ twĩ naguo ũrĩa wĩ mũũru; itũũra rĩa Jerusalemu nĩ maganjo matheri, na ihingo ciarĩo icinĩĩtwo na mwaki! Ũkĩraai twake rũthingo rũũrũ rwa Jerusalemu rĩngĩ, nĩ geetha tũtikaanacooke kũnyararwo.” Ngĩcooka ngĩmamenyithia ũrĩa Ngai aandeithĩĩtie, o na ũrĩa mũthamaki aanjĩrĩĩte. Nao makĩnjookeria atĩrĩ, “Nĩtũgĩũkĩreei twambĩrĩrie kũrĩaka rĩngĩ.” Tondũ ũcio magĩkĩĩhaarĩria kwambĩrĩria wĩra ũcio. Na rĩĩrĩ, hĩndĩ ĩrĩa Sanibalati, Tobia, na Mũarabu wetagwo Geshemu maiguire ũrĩa twehaarĩirie gwĩka magĩtũthekerera makiuga atĩrĩ, “Ĩ ũndũ ũyũ mũrenda gwĩka nĩ ũrĩkũ? Kaĩ mũrenda gũũkĩrĩra mũthamaki?” Na niĩ ngĩmacookeria ngĩmeera atĩrĩ, “Ngai wa igũrũ nĩ we ũgũtũhe ũhootani. Ithuĩ-rĩ, tũrĩ ndungata ciake, na nĩtũkwambĩrĩria gwaka. No rĩĩrĩ, inyuĩ mũtirĩ a ho ũndũinĩ ũyũ, o na gũtirĩ kĩndũ mũngĩgaya ho, o na mũtirĩ rũrĩra gũũkũ Jerusalemu.”