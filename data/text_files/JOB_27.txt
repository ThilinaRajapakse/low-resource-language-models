 Mĩario ya Ayubu Naake Ayubu agĩcookia atĩrĩ, “Ngwĩhĩta na Ngai Mwene Hinya Wothe, o we mũtũũra muoyo, o we ũnjagĩire kĩhooto, na agatũma ngorwo na marũrũ maingĩ. Rĩrĩa rĩothe ngũkorwo ndĩ muoyo, na kinya rĩrĩa Ngai egũkorwo aheete mĩhũũmũ, mĩromo yakwa ndĩkaaria ũndũ wa ũrongo, na rũrĩmĩ rwakwa rũtikaaheana ũhoro wa maheeni. Niĩ ndirĩ hĩndĩ ngoiga atĩ mũrĩ a ma, na ngũtũũra njugaga atĩ ndirĩ na mahĩtia o nginya ngaakua.  “Ndĩikaraga nũmĩĩtie atĩ ndirĩ na mahĩtia; ngoro yakwa ndĩrĩ ũndũ ĩranjuuka naguo.  “Thũ ciakwa na arĩa oothe mahinyagĩrĩria, maroherithio o ta andũ aaganu na ooru. Andũ arĩa matatĩĩĩte Ngai, mwĩhoko wao ũgaakorwo wĩhoceetie ha, rĩrĩa Ngai akaameetia muoyo wao? Ngai nĩagaagĩthikĩrĩria kĩrĩro kĩao, rĩrĩa magaakorererwo nĩ mathĩĩna? Mangĩambĩĩte gũcaria gĩkeno kĩrĩa Mwene Hinya Wothe aheanaga, na makamũhooyaga hingo ciothe. Nĩngũmuonereria ũrĩa Ngai arĩ hinya; nĩngũmũtaarĩria maũndũ marĩa Mwene Hinya Wothe abangĩĩte. No rĩĩrĩ, githĩ inyuothe mũtimeyoneire? Nĩkĩ kĩragĩtũma mwarie matũhũũhũ ta macio? Mĩario ya Zofaru#. Zofaru: Maandĩkoinĩ ma Kĩhibirania mĩario ĩno ĩrumĩrĩire ndĩĩrĩĩtwo nĩ ya ũ, no aandĩki aingĩ nĩmaiguithanĩirie nĩ ya Zofaru. “Ũũ nĩguo Ngai Mwene Hinya Wothe aherithagia andũ arĩa aaganu na arĩa mahinyagĩrĩria arĩa angĩ. Mahota kũgĩa na ciana nyingĩ, no ciothe ikooragĩrwo mbaarainĩ; njiarwa ciao itirĩ hingo cionaga irio cia gũciigana. Iria ikaahonoka mbaarainĩ igaakua nĩ ng'aragu; atumia aao a ndigwa matigaacicakaĩra. Andũ arĩa aaganu mahota kũgĩa na betha nyingĩ o na kana nguo nyingĩ o ta mahuti. Na rĩĩrĩ, nguo icio andũ arĩa athingu nĩ o magaciĩhumba; nayo betha ĩgayanwo nĩ arĩa ehokeku. Andũ arĩa aaganu meyakagĩra nyũmba ta ya mbũmbũĩ, kana ta gĩthũnũ kĩrĩa gĩakagwo nĩ mũrangĩri mũgũnda. Mũthenya ũmwe magaathiĩ toro marĩ itonga, no magĩũkĩra magaakora ũtonga wao ũtarĩ ho. Magaakorererwo nĩ guoya o ta arĩ kĩguũ, mahuruutwo nĩ rũhuuho rwa ũtukũ mathiio nao. Rũhuuho rwa kuuma irathĩro rũkamoombũra mathiĩ; rũkamoombũra rũmarute mĩciĩ yao. Rũkamoombũra rũtekũmaiguĩra tha, o na mageria ta ũrĩa mangĩhota kwĩhonokia. Rũkaamagoromookera makĩũra, na rũmamakie na hinya wa mwanangĩko.”