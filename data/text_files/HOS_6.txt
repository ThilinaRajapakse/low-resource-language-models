 Andũ kwĩrira na ũhinga Andũ maroiga atĩrĩ, “Ũkaai, tũcookerere MWATHANI! Nĩatũgurarĩĩtie, no nĩ ma nĩegũtũhonia; nĩatũtiihangĩĩtie no nĩegũtuoha nguraro ciitũ. Thuutha wa mĩthenya ĩĩrĩ kana ĩtatũ, nĩegũtwarahũra, na ithuĩ tũtũũranie naake. Kĩrekeei tũgerie kũmenya MWATHANI. We-rĩ, nĩegũũka kũrĩ ithuĩ; egũũka o ta ũrĩa riũa rĩrathaga, o na ta ũrĩa mbura ĩrĩa niini ĩĩkagĩra thĩ maaĩ.” MWATHANI arooria atĩrĩ, “Ngũgĩĩka atĩa nawe Isiraeli, o nawe Juda? Wendo ũrĩa mũnyendeete naguo, ũthiraga na ihenya o ta kĩbii kĩa rũũciinĩ kana ime rĩrĩa rĩthiraga gwakĩa. Nĩkĩo ndimũtũmĩire anabii aakwa, marĩ na ndũmĩrĩri ciakwa cia ciira na cia kũmwananga. Ũrĩa wothe ngwenda kuuma kũrĩ inyuĩ nĩ ũũ:  Nĩ ũtugi nyendaga, no ti magongoona ma mahiũ maanyu. Nĩ kaba andũ aakwa maamenye gũkĩra kũndutĩra magongoona ma njino.  “No o nĩmaathũũkirie kĩrĩĩkanĩro kĩrĩa ndarĩĩkanĩire nao o ta Adamu, nao magĩkĩngarũrũka makĩĩhĩtĩria. Itũũra rĩa Gileadi, rĩiyũire imaramari na ooragani. Athĩnjĩri Ngai matuĩkĩĩte atuunyani, magagĩtuĩka a kwohagĩria andũ njĩrainĩ. Kũu njĩrainĩ ya gũthiĩ Shekemu kũndũ kũrĩa gũtheru, nĩkuo mooraganagĩra. Ĩĩ, ti itherũ nĩmeekĩĩte maũndũ ma waganu! Nĩnyoneete ũndũ ũrĩ magigi bũrũriinĩ wa Isiraeli; andũ aakwa nĩmethaahĩĩtie na ũndũ wa gũthaathaiya mĩhianano.  “Na inyuĩ andũ a Juda nĩndĩmũtwĩrĩire ihinda rĩa kũmũherithia nĩ ũndũ wa maũndũ marĩa mũreeka.