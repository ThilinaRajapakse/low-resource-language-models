 Igũrũ Rĩerũ na Thĩ Njerũ  Ngĩcooka ngĩona igũrũ rĩerũ na thĩ njerũ. Igũrũ rĩa mbere na thĩ ya mbere nĩciathirĩĩte o narĩo iria rĩa mbere rĩtiarĩ ho.  Ningĩ ngĩona itũũra rĩrĩa itheru, nĩrĩo Jerusalemu njerũ, rĩgĩikũrũka riumĩĩte na igũrũ kwĩ Ngai, rĩthagathagĩĩtwo ta mũhiki agemeirio mũthuuriwe.  Na ngĩigua mũgambo mũnene ũkĩaria kuuma gĩtĩinĩ kĩu kĩa ũnene ũkiuga atĩrĩ, “Gĩikaro kĩa Ngai rĩu kĩrĩ hamwe na andũ! Naake arĩikaranagia nao, nao matuĩke andũ aake. Ngai we mwene arĩkoragwo hamwe nao na nĩegũtuĩka Ngai wao.  Nĩekũmagiria maithori maao moothe, tondũ gĩkuũ kana kĩeha kana kĩrĩro kana ruwo itigaacooka gũkorwo kuo rĩngĩ, tondũ maũndũ marĩa ma tene nĩ mathiru.” Ningĩ ũrĩa waikarĩire gĩtĩ kĩa ũnene akiuga atĩrĩ, “Rĩu nĩnderũhia indo ciothe!” Ningĩ akĩnjĩĩra atĩrĩ, “Andĩka ũguo tondũ ciugo icio nĩ cia kwĩhokeka na nĩ cia ma.”  Agĩcooka akĩnjĩĩra atĩrĩ, “Nĩkwahinga! Nĩ niĩ Alifa na nĩ niĩ Omega, kĩambĩrĩria na kĩrĩĩkĩrĩro. Mũndũ o wothe mũnyootu nĩngũmũhe maaĩ ma kũnyua kuuma gĩthimainĩ kĩa muoyo na ngũmũhe o tũhũ.  Mũndũ o wothe ũrĩa ũkũhootana nĩekũgaya maũndũ maya kuuma harĩ niĩ: ngũtuĩka Ngai wake, naake atuĩke mũũriũ wakwa. No iguoya, arĩa mateetĩkĩĩtie, imaramari, ooragani, ahũũri maraaya, arogi, andũ arĩa mahooyaga mĩhianano, na arĩa oothe maheenanagia, acio me na handũ haao icuainĩ rĩrĩa rĩakanaga mwaki na ũbiriiti, na kĩu nĩkĩo gĩkuũ gĩa keerĩ.” Jerusalemu Njerũ Naake ũmwe wa araika arĩa mũgwanja maarĩ na mbakũri iria mũgwanja iria ciarĩ na matũhũũhũ marĩa mũgwanja ma mũthia agĩũka harĩ niĩ akĩnjĩĩra atĩrĩ, “Ũka nguonie mũhiki, o we mũtumia wa Gatũrũme.”  Na niĩ ngĩnyiitwo nĩ Roho, naake mũraika ũcio akĩnguua akĩndwara kĩrĩmainĩ kĩnene na kĩraaya, akĩnyonia Jerusalemu itũũra rĩrĩa rĩamũre rĩgĩikũrũka riumĩĩte na igũrũ kwĩ Ngai, rĩrĩ na riiri wa Ngai. Itũũra rĩu rĩakengaga ta mahiga ma goro; rĩakengaga ta mahiga ma goro marĩ na marangi mĩthemba mĩingĩ meetagwo Jasiperi, rĩkahaana o ta gĩciicio.  Ningĩ rĩarĩ na rũthingo rũnene, rũraaya mũno, na rwarĩ na ihingo ikũmi na igĩrĩ, nacio ihingo icio nĩciarangĩrĩĩtwo nĩ araika ikũmi na eerĩ. Kũu ihingoinĩ nĩkwandĩkĩĩtwo marĩĩtwa ma mĩhĩrĩga ĩrĩa ikũmi na ĩĩrĩ ya andũ a Isiraeli. Na rĩĩrĩ, o mwena wa rũthingo warĩ na ihingo ithatũ: mwena wa irathĩro ihingo ithatũ, mwena wa na rũgongo ihingo ithatũ, mwena wa na kĩanda ihingo ithatũ, na mwena wa ithũĩro ihingo ithatũ. Rũthingo rũu rwa itũũra nĩ rwarĩ na mĩthingi ikũmi na ĩĩrĩ, na mĩthingiinĩ ĩyo nĩhaandĩkĩĩtwo marĩĩtwa ma atũmwo arĩa ikũmi na eerĩ a Gatũrũme.  Naake mũraika ũrĩa wanjarĩirie aarĩ na kamũtĩ ga thahabu ga gũthima itũũra rĩu, ihingo ciarĩo na rũthingo rwarĩo. Itũũra rĩu rĩarĩ na mĩena ĩna yaiganaine, ũguo nĩkuuga kũraiha na kwarama nĩrĩaiganaine. Nake mũraika ũcio agĩthima itũũra rĩu na kamũtĩ gaake ga gũthima, narĩo rĩarĩ kiromita ngiri igĩrĩ na magana mana (,) kũraiha, na kwarama o taguo, na kwambata na igũrũ o taguo. O na rũthingo nĩarũthimire, naruo rwarĩ na mita mĩrongo ĩtandatũ kwambata na igũrũ#. Kwambata igũrũ: Kana “ũtungu”. kũringana na mũthimĩre wa mũndũ, na noguo mũthimĩre wa mũraika.  Naruo rũthingo rũu rwakĩĩtwo na mahiga ma goro marĩ na marangi mĩthemba mĩingĩ meetagwo Jasiperi, narĩo itũũra rĩo rĩene rĩarĩ rĩa thahabu theru biũ ta gĩciicio. Nayo mĩthingi ya thingo cia itũũra rĩu yagemeetio na mahiga ma goro ma mĩthemba yothe. Mũthingi wa mbere warĩ wa mahiga ma goro marĩ na marangi, mĩthemba mĩingĩ meetagwo Jasiperi, na wa keerĩ warĩ wa mahiga ma goro mũno ma rangi wa mburuu, wa gatatũ warĩ wa mahiga ma goro me na tũcigo twa marangi meerũ na ma gĩtĩĩri, na wa kana warĩ mahiga ma goro ma rangi wa ngirini ũrĩa mũtheru mũno. Mũthingi wa gataano warĩ wa mahiga ma goro marĩ na marangi mĩthemba mĩingĩ meetagwo Onikisi, na wa gatandatũ warĩ wa mahiga ma goro ma rangi mũtuune. Wa mũgwanja warĩ wa mahiga ma goro marĩ na marangi mĩthemba mĩingĩ mahaana thahabu, na wa kanaana warĩ wa mahiga ma goro ma rangi wa ngirini kana wa mũtukanio wa mburuu na ngirini. Mũthingi wa kenda warĩ wa mahiga ma goro ma rangi wa yerũũ, na wa ikũmi warĩ wa mahiga ma goro ma rangi wa iria kana wa kĩbuu. Wa ikũmi na ũmwe warĩ wa mahiga ma goro ma rangi wa mburuu kana wa mũtukanio wa mburuu na ngirini, naguo wa ikũmi na ĩĩrĩ warĩ wa mahiga ma goro ma rangi wa babũ. Ihingo iria ikũmi na igĩrĩ ciarĩ ruuru ikũmi na igĩrĩ; o kĩhingo gĩathondekeetwo na ruuru ĩmwe. Njĩra ĩrĩa nene ya itũũra yarĩ ya thahabu ĩrĩa theru biũ o ta gĩciicio. Na rĩĩrĩ, ndionire Hekaarũ kũu itũũrainĩ, nĩ tondũ Hekaarũ yakuo nĩ Mwathani Ngai Mwene Hinya Wothe na Gatũrũme.  Ningĩ itũũra rĩu rĩtiarĩ na bata wa kũmũrĩkĩrwo nĩ riũa kana mweri, amu riiri wa Ngai nĩguo ũtheri warĩo, na taawa warĩo nĩ Gatũrũme.  Andũ a thĩ magaathiaga na ũtheri warĩo, nao athamaki a thĩ mareehage ũtonga wao thĩinĩ warĩo.  Ihingo cia itũũra rĩu igaatũũra ihingũrĩĩtwo mũthenya wothe; gũtirĩ hingo ikaahingwo tondũ kũu gũtirĩ hingo gũgaatuka. Ũtonga na ũnene wa andũ a ndũũrĩrĩ nĩikareehagwo thĩinĩ wa itũũra rĩu.  No gũtirĩ kĩndũ kĩ na thaahu gĩgaatoonya itũũrainĩ rĩu, o na kana mũndũ wĩkaga ciĩko cia thoni kana waragia maheeni. No arĩa maandĩkĩĩtwo ibukuinĩ rĩa Gatũrũme rĩa muoyo oiki magaatoonya kuo.