 Ũtheru wa athĩnjĩri Ngai Ningĩ MWATHANI akĩĩra Musa atĩrĩ, “Arĩria athĩnjĩri Ngai a mbarĩ ya Harũni, ũmeere atĩrĩ: Mũthĩnjĩri Ngai o wothe ndageethaahagie na ũndũ wa kũhuutia kĩimba kĩa mũndũ wa mbarĩ yao ũkuĩte, o tiga akorirwo ũcio ũkuĩte nĩ nyina, ithe, mũũrũwe, mwarĩ, mũrũ wa nyina, kana mwarĩ wa nyina ũrĩa ũtahikĩĩte. No rĩĩrĩ, mũthĩnjĩri Ngai ndageethaahagie na ikuũ cia athoni aake.#. Na ikuũ cia athoni aake: Ciugo ici ti ndaũku wega Kĩhibiraniainĩ.  “Mũthĩnjĩri Ngai o wothe ndakeenjage njuĩrĩ, kana arengagĩrĩre nderu, o na kana etemengage mwĩrĩ nĩguo oonanie atĩ nĩgũcakaya aracakaya. No nginya mũthĩnjĩri Ngai atuĩkage mũtheru na ndagaaconorithagie rĩĩtwa rĩakwa; nĩ we ũndutagĩra magongoona ma njino na no nginya akoragwo e mũtheru. Atĩrĩĩrĩ, mũthĩnjĩri Ngai ndakaanahikie mũndũ wa nja ũkoreetwo e mũmaraaya, kana ũkomeetwo naake nĩ mũndũ mũrũme, o na kana ũtiganĩĩte na mũthuuriwe. Gĩtũmi nĩ tondũ mũthĩnjĩri Ngai nĩ mũtheru. Andũ maagĩrĩirwo nĩkũmũtuaga mũtheru tondũ nĩ we ũndutagĩra magongoona ma irio. Niĩ nĩ niĩ MWATHANI; ndĩ mũtheru na nĩ niĩ ndũmaga andũ aakwa matuĩke atheru. Na rĩĩrĩ, mwarĩ wa mũthĩnjĩri Ngai ũrĩa ũrĩĩthaahagia na ũndũ wa kũhũũra ũmaraaya nĩgũcinwo arĩcinagwo na mwaki nginya agakua, tondũ nĩaconorithĩĩtie ithe. “Atĩrĩĩrĩ, Mũthĩnjĩri Ngai Ũrĩa Mũnene, ũrĩa ũitĩrĩirio maguta mũtwe akaamũrwo nĩguo ehumbage nguo cia ũthĩnjĩri Ngai, ndagaikarage atacanũrĩĩte njuĩrĩ kana atembũrangĩĩte nguo ciake nĩguo oonanie atĩ nĩgũcakaya aracakaya. -Mũthĩnjĩri Ngai ũcio nĩamũrĩĩtwo agatuĩka wakwa, na kwoguo ndaagĩrĩirwo nĩgwĩthaahia we mwene kana athaahie handũ haakwa harĩa hatheru na ũndũ wa kuuma ho agathiĩ agatoonya nyũmba ĩrĩ na kĩimba, o na angĩkorwo nĩ gĩa ithe kana nyina. Na rĩĩrĩ, arĩhikagia mũirĩĩtu gathirange. Ndakaanahikie mũtumia wa ndigwa, kana mũtumia ũtiganĩĩte na mũthuuriwe, kana mũndũ wa nja ũkoreetwo e mũmaraaya. Mũirĩĩtu gathirange wa mbarĩ yao no we arĩhikagia, nĩguo ndakaae gũthaahia ciana ciake iria ciagĩrĩirwo nĩ gũkorwo irĩ theru. Niĩ nĩ niĩ MWATHANI na nĩ niĩ ndĩmwamũrĩĩte atuĩke Mũthĩnjĩri Ngai Ũrĩa Mũnene.” Ningĩ MWATHANI akĩĩra Musa atĩrĩ, “Arĩria Harũni ũmwĩre atĩrĩ: Mũndũ o wothe wa njiarwa ciaku ũrĩ na kaũũgũ ndakaanandutĩre magongoona ma irio. Watho ũcio ũrĩrũmagĩrĩrwo hĩndĩ ciothe. Mũndũ o wothe ũrĩa wĩ na kaũũgũ ndarĩrutaga igongoona. Ũguo nĩkuuga mũndũ o wothe mũtumuumu, gĩthua, mũtemange ũthiũ, wĩ na kĩĩga kĩyongereire, wonjeete guoko kana kũgũrũ, ũrĩ na iguku, mbirikimũ, mũndũ ũrĩ na njereeri riitho, wĩ na mũrimũ wa ngoothi, o na kana mũndũ mũhakũre. Mũndũ o wothe wa njiarwa cia mũthĩnjĩri Ngai Harũni ũrĩ na kaũũgũ ndakaanandutĩre magongoona ma irio. Mũndũ ta ũcio no arĩage irio iria ndutĩirwo; nĩcio magongoona ma irio marĩa matheru o na marĩa mangĩ matheru mũno. No rĩĩrĩ, ndarĩkuhagĩrĩria mbathiya ĩrĩa nyamũre ya kũhakania, o na kana kĩgongoona tondũ arĩ na kaũũgũ. Ndaagĩrĩirwo nĩgũthaahia indo icio theru, tondũ niĩ nĩ niĩ MWATHANI na nĩ niĩ ndĩcitheragia.” Ũguo nĩguo Musa eerire Harũni, aariũ a Harũni, o na andũ oothe a Isiraeli.