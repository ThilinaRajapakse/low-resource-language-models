 Gwakinya hau, Pilato agĩathana Jesũ ooywo ahũũrwo na kĩboko. Nacio thigari igĩthondeka thũmbĩ ya mĩigua ikĩmwĩkĩra mũtwe; igĩcooka ikĩmwĩkĩra nguo ya babũ, ikĩambĩrĩria gũũka harĩ we ikamwĩraga atĩrĩ, “Ũrĩ mwega Mũthamaki wa Ayahudi!” Igacooka ikamũgũtha na hĩ. Naake Pilato akiuma nja rĩngĩ akĩĩra Ayahudi atĩrĩ, “Taoneei! Nĩngũmũreehe haaha nja nĩguo mũmenye atĩ niĩ ndirona ũũru o na ũmwe eekĩĩte.” Jesũ agĩkiuma nja eekĩrĩĩte thũmbĩ ya mĩigua na nguo ya babũ. Naake oima nja Pilato akĩĩra Ayahudi atĩrĩ, “Oneei! Mũndũ nĩ we ũyũ!” Na rĩrĩa athĩnjĩri Ngai arĩa anene o na arangĩri a Hekaarũ maamuonire makĩanĩrĩra makiugaga atĩrĩ, “Mwambe! Mwambe!” Naake Pilato akĩmeera atĩrĩ, “Muoei mũkamwambe arĩ inyuĩ amu niĩ ndirona ngero ĩrĩa agereete.” Nao andũ magĩcookia atĩrĩ, “Ithuĩ twĩ na Watho witũ ũrĩa uugaga atĩ aagĩrĩirwo nĩgũkua nĩ tondũ etuĩĩte Mũrũ wa Ngai.” Rĩrĩa Pilato aiguire ũrĩa moiga agĩĩtigĩra mũno makĩria. Agĩgĩcooka na thĩinĩ rĩngĩ akĩũria Jesũ atĩrĩ, “Kwanyu nĩ kũ?” No Jesũ agĩkira na ndamũcookerie. Naake Pilato akĩmũũria atĩrĩ, “Ndũkwenda kũnjarĩria? Nĩũũĩ atĩ ndĩ na ũhoti wa gũkuohora kana gũkwamba?” Jesũ akĩmũcookeria atĩrĩ, “Wee ndũngĩrĩ na ũhoti wa kũnjĩka ũndũ korwo ndũheetwo ũhoti ũcio nĩ Ngai. Kwoguo mũndũ ũrĩa ũndeehire kũrĩ we nĩ we wĩ na wĩhia ũrĩa mũnene makĩria.” Rĩrĩa Pilato aiguire ũguo, akĩgeria gũcaria ũrĩa angĩohora Jesũ. No andũ makĩanĩrĩra makiuga atĩrĩ, “Wohora mũndũ ũcio, wee ndũrĩ mũraata wa mũthamaki wa Roma! Amu mũndũ o wothe wĩtuaga mũthamaki nĩ thũ ya mũthamaki wa Roma!” Rĩrĩa Pilato aiguire ciugo icio akĩruta Jesũ nja, agĩikarĩra gĩtĩ gĩa gũtuanĩra handũ heetagwo “Ihiga Rĩare” (na Kĩhibirania heetagwo “Gabatha”). Hĩndĩ ĩyo kwarĩ ta thaa thita mũthenya ũrĩa wa kwĩhaarĩria nĩ ũndũ wa Bathaka. Pilato agĩkĩĩra andũ atĩrĩ, “Ũyũ mũthamaki wanyu!” Nao andũ makĩanĩrĩra magĩcookia atĩrĩ, “Mũũrage! Mũũrage! Mwambe!” Naake Pilato akĩmooria atĩrĩ, “Nyambe mũthamaki wanyu?” Nao athĩnjĩri Ngai arĩa anene makĩmũcookeria atĩrĩ, “Ithuĩ tũtirĩ mũthamaki ũngĩ tiga o mũthamaki wa Roma!” Pilato agĩkĩneana Jesũ kũrĩ o athiĩ akaambwo. Jesũ kwambwo (Mat .-; Mar .-; Luk .-) Nao andũ acio makĩnyiita Jesũ, makĩmũtwara ekuuĩire mũtharaba, magĩthiĩ handũ heetagwo “Handũ ha Ihĩndĩ rĩa Mũtwe” (na Kĩhibirania heetagwo “Gologotha”). Makĩamba Jesũ ho, na makĩamba andũ angĩ eerĩ hamwe naake, ũmwe mwena ũyũ, na ũrĩa ũngĩ mwena ũrĩa ũngĩ, Jesũ e gatagatĩ kaao eerĩ. Naake Pilato akĩandĩkithia kĩmenyithia kĩoigaga atĩrĩ, “Jesũ wa Nazarethi, Mũthamaki wa Ayahudi,” agĩgĩcuurithia hau mũtharabainĩ wake. Naho hau Jesũ aambĩirwo haarĩ hakuhĩ na itũũra, kwoguo andũ aingĩ nĩmaathoomire kĩmenyithia kĩu. Kĩmenyithia kĩu kĩandĩkĩĩtwo na Kĩhibirania, Kĩlatini, na Kĩngiriki. Nao athĩnjĩri Ngai arĩa anene makĩĩra Pilato atĩrĩ, “Tiga kwandĩka ‘Mũthamaki wa Ayahudi,’ kaba wandĩke atĩrĩ, ‘Mũndũ ũyũ oigire atĩrĩ, nĩ niĩ Mũthamaki wa Ayahudi.’ ” Naake Pilato akĩmacookeria atĩrĩ, “Ũguo ndaandĩka nĩndaandĩka.” Nacio thigari ciarĩĩkia kwamba Jesũ ikĩgayania nguo ciake maita mana, o mũũthigari akĩnengerwo gĩcunjĩ gĩake. Igĩcooka ikĩoya nguo yake ya igũrũ ĩtaarĩ rũtumo o na rũmwe.  Thigari icio ikĩĩrana atĩrĩ, “Rekeei tũtige kũmĩtinangia; tũmĩcuukĩre mĩtĩ tuone nũũ ũgũthiĩ nayo.” Ũndũ ũcio wekĩkire nĩ geetha Maandĩko mahinge harĩa haandĩkĩĩtwo atĩ: “Nĩmaagayanire nguo ciakwa, nayo nguo yakwa ya igũrũ makĩmĩcuukĩra mĩtĩ.” Na ũguo noguo thigari ciekire. Naho hau hakuhĩ na Mũtharaba nĩharũũgamĩĩte nyina, mwarĩ wa nyina na nyina wa Jesũ, Mariamu mũtumia wa Kileopa, na Mariamu Mũmagidali. Naake Jesũ oona nyina na mũrutwo ũrĩa eendeete marũngiĩ ho akĩĩra nyina atĩrĩ, “Mũtumia, ũcio nĩ we mũũrũguo.” Agĩcooka akĩĩra mũrutwo ũcio atĩrĩ, “Ũcio nĩ we maitũguo.” Kuuma mũthenya ũcio mũrutwo ũcio akĩmuoya agĩthiĩ gũikaraga gwake mũciĩ. Jesũ gũkua (Mat .-; Mar .-; Luk .-)  Thuutha wa ũguo, Jesũ aamenya atĩ maũndũ moothe nĩmahingĩĩte, nĩ geetha ũrĩa kwandĩkĩĩtwo kũhinge, agĩkiuga atĩrĩ, “Nĩnyootiĩ.” Na rĩĩrĩ, hau hakuhĩ nĩhaarĩ mbakũri yarĩ na ndibei ngagatu; thibonji ĩgĩtobokio ndibeiinĩ ĩyo, ĩgĩcooka ĩgĩtheecererwo kamũtĩinĩ ka hithobu ĩkĩhutithio Jesũ kanua. Jesũ arĩĩkia gũkunda akiuga atĩrĩ, “Maũndũ moothe nĩmahinga!” Agĩcooka akĩinamia mũtwe, agĩtuĩkana. Jesũ gũtheecwo mbaruinĩ Thuutha ũcio anene a Ayahudi magĩthiĩ makĩhooya Pilato rũũtha rwa kuunanga magũrũ ma andũ acio maambĩĩtwo, o na rwa gũcuurũria mĩĩrĩ ĩyo kuuma mĩtharaba igũrũ. Mooririe meetĩkĩrio gwĩka ũguo tondũ mũthenya ũcio warĩ wa kwĩhaarĩria kwa Ayahudi nĩguo marookere Thabatũ. Matiendaga mĩĩrĩ ĩyo ya andũ acio ĩkorwo ĩ mĩtĩ igũrũ mũthenya wa Thabatũ, makĩria nĩ tondũ Thabatũ ĩyo yokaga hĩndĩ ĩyo yarĩ nene. Kwoguo thigari igĩgĩthiĩ ikiunanga magũrũ ma andũ arĩa maambanĩirio na Jesũ. No rĩrĩa ciakinyire harĩ Jesũ igĩkora nĩarĩĩkĩĩtie gũkua, kwoguo itiamuunangire magũrũ. Ĩndĩ mũũthigari ũmwe agĩikia itimũ agĩtheeca Jesũ mbaruinĩ, naho hau aatheecirwo hakiuma maaĩ na thakame. (Mũndũ ũrĩa wonire ũndũ ũcio ũgĩĩkĩka nĩ we ũraheana ũira wake, ũira wake nĩ wa ma, na nĩoĩ atĩ araaria ũhoro wa ma nĩ geetha o na inyuĩ mwĩtĩkie.)  Ũndũ ũyũ wonekire nĩ geetha Maandĩko mahingio marĩa moigĩĩte atĩrĩ, “Gũtirĩ ihĩndĩ o na rĩmwe rĩake rĩkoinangwo.”  O na no harĩ Maandĩko mangĩ moigĩĩte atĩrĩ, “Andũ nĩmagaacũũthĩrĩria mũndũ ũrĩa maatheecire.” Jesũ gũthikwo (Mat .-; Mar .-; Luk .-) Thuutha ũcio Josefu wa kuuma itũũra rĩa Arimathea, akĩhooya Pilato rũũtha rwa gũkuua mwĩrĩ wa Jesũ. (Josefu aarĩ mũrutwo wa Jesũ, no aamũrũmagĩrĩra na hitho nĩ ũndũ wa gwĩtigĩra anene a Ayahudi.) Pilato agĩkĩmwĩtĩkĩria akaũkuue, naake Josefu agĩthiĩ agĩkuua mwĩrĩ wa Jesũ.  Naake Nikodemo, ũrĩa wokĩĩte kwĩ Jesũ rĩmwe ũtukũ, agĩthiĩ hamwe na Josefu akuuĩĩte mũtukanio wa maguta ma manemane na thubiri ta kiro mĩrongo ĩtatũ. Nao andũ acio eerĩ makĩoya mwĩrĩ wa Jesũ makĩwoha na cuka wa gataani o hamwe na mũtukanio ũcio wa maguta kũringana na mũtugo wa Ayahudi wa gũthikana. Na rĩĩrĩ, hau Jesũ aambĩirwo nĩhaarĩ na mũgũnda warĩ na mbĩĩrĩra, nayo ndĩakoreetwo ĩthikĩĩtwo mũndũ o na ũmwe. Nao makĩiga mwĩrĩ wa Jesũ mbĩĩrĩrainĩ ĩyo, tondũ yarĩ hakuhĩ na ningĩ kwarĩ mũthenya wa Ayahudi wa kwĩhaarĩria nĩ ũndũ wa Thabatũ.