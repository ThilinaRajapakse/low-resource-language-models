 Nuthu ya mũhĩrĩga wa Manase ya mwena wa ithũĩro Nakĩo gĩcunjĩ kĩmwe kĩa bũrũri ũrĩa ũrĩ mwena wa ithũĩro wa Jorodani nĩkĩagaĩirwo mbarĩ imwe cia Manase, ũrĩa warĩ irigithaathi rĩa Josefu. Makiru, ithe wa Gileadi, nĩ we warĩ irigithaathi rĩa Manase, na aarĩ njamba ya ita. Tondũ ũcio aakĩgaĩrwo Gileadi na Bashani, kũrĩa kũrĩ mwena wa irathĩro wa Jorodani. Bũrũri ũrĩa ũrĩ mwena wa ithũĩro wa Jorodani wagaĩirwo mbarĩ icio ingĩ cia mũhĩrĩga wa Manase, nacio nĩ mbarĩ ya Abiezeri, Heleku, Asirieli, Shekemu, Heferi, na ya Shemida. Acio nĩ o maarĩ njiarwa cia aanake a mũrũ wa Josefu, na no o maarĩ atongoria a mbarĩ ciao. No rĩĩrĩ, Zelofehadi, mũrũ wa Heferi, mũrũ wa Gileadi, mũrũ wa Makiru, ũrĩa warĩ irigithaathi rĩa Manase, ndarĩ na ciana cia aanake tiga o cia airĩĩtu. Airĩĩtu acio aake wa mbere eetagwo Mahala, wa keerĩ Noa, wa gatatũ Hogila, wa kana Milika, na wa gataano Tiriza.  Nao magĩgĩthiĩ kũrĩ Eleazaru, mũthĩnjĩri Ngai, o na Joshua wa Nuni, o na anene, makiuga atĩrĩ, “MWATHANI nĩathire Musa atĩ o na ithuĩ atũheyanĩrie igai hamwe na aariũ a ithe witũ.” Tondũ ũcio airĩĩtu acio magĩkĩheanĩrio igai hamwe na aariũ a ithe wao o ta ũrĩa MWATHANI aathanĩĩte. Kwoguo Manase agĩkĩheeo icunjĩ ingĩ ikũmi, hamwe na Gileadi na Bashani mabũrũri marĩa maarĩ mwena wa irathĩro wa Jorodani, nĩ ũndũ njiarwa ciake cia airĩĩtu, o hamwe na cia aanake nĩciaheirwo igai. Bũrũri wa Gileadi wagaĩirwo njiarwa icio ingĩ cia Manase. Mũhaka wa bũrũri wa Manase woimĩĩte Asheri ũgathiĩ Mikimethathu, kũrĩa kũrĩ mwena wa na irathĩro wa Shekemu. Mũhaka ũcio ũgacooka ũgaikũrũka, ũgathiĩ ũkahĩmbĩria andũ arĩa maatũũraga Enitapua. Bũrũri wa Tapua warĩ wa Manase, no itũũra rĩa Tapua, rĩrĩa rĩarĩ mũhakainĩ, rĩarĩ rĩa ciana cia Efiraimu. Mũhaka ũcio ũgacooka ũgaikũrũka o nginya karũũĩinĩ ga Kana. Matũũra marĩa maarĩ na kĩanda wa karũũĩ kau maarĩ ma Efiraimu, o na gũtuĩka maarĩ thĩinĩ wa bũrũri wa Manase. Mũhaka wa Manase wagereire na mwena wa rũgongo wa karũũĩ kau, ũkarĩĩkĩrĩra o iriainĩ rĩa Mediteraneani. Bũrũri wa Efiraimu warĩ na mwena wa na kĩanda, naguo wa Manase na mwena wa na rũgongo. Iria rĩa Mediteraneani nĩrĩo rĩarĩ mũhaka wa mĩhĩrĩga ĩyo wa mwena wa na ithũĩro. Bũrũri wa Asheri warĩ mwena wa na rũgongo wa na ithũĩro, naguo wa Isakaru warĩ na mwena wa na rũgongo wa na irathĩro. Mũhĩrĩga wa Manase warĩ na matũũra maguo thĩinĩ wa bũrũri wa Isakaru, na wa Asheri. Matũũra macio maarĩ Bethi Shani, na Ibileamu hamwe na icagi iria ciamathiũrũrũkĩirie, o na itũũra rĩa Dori#. Itũũra rĩa Dori (rĩrĩa rĩrĩ hũgũrũrũinĩ cia iria): Ũhoro ũyũ ũkoniĩ itũũra rĩĩrĩ ti mũtaũku wega rũthiomiinĩ rwa Kĩhibirania. rĩrĩa rĩrĩ hũgũrũrũinĩ cia iria, Enidori, Taanaka, na Megido, o itũũra na icagi ciarĩo iria ciarĩthiũrũrũkĩirie.  No rĩĩrĩ, andũ a mũhĩrĩga wa Manase matiahotire kũingata andũ arĩa maatũũraga matũũrainĩ macio; kwoguo Akanaani maathiire o na mbere gũtũũra o kuo. O na rĩrĩa andũ a Isiraeli maagĩire na hinya wa kũigana, matiigana kũingata Akanaani acio oothe, no nĩmaamarutithagia mawĩra ma hinya. Mũhĩrĩga wa Efiraimu na nuthu ya mũhĩrĩga wa Manase ya mwena wa ithũĩro kũũria igai rĩayo rĩongengererwo Nacio njiarwa cia Josefu ikĩĩra Joshua atĩrĩ, “Nĩkĩ gĩtũmĩĩte ũtũgaĩre gĩcunjĩ o ro kĩmwe tu kĩa bũrũri tũkĩĩgwatĩre gĩtuĩke giitũ kĩũmbe o rĩrĩa tũrĩ andũ aingĩ nĩ ũndũ MWATHANI nĩatũraathimĩĩte?” Naake Joshua agĩcicookeria atĩrĩ, “Angĩkorwo mũrĩ aingĩ, na gũtuĩke atĩ bũrũri ũcio ũrĩ irĩma wa Arefai ndũngĩmũigana-rĩ, thiĩi kũũrĩa mĩtitũinĩ ĩrĩa ĩĩrĩ bũrũri wa Aperizi, na Arefai mũgeethererie ithaka kuo.” Nacio njiarwa cia Josefu igĩcookia atĩrĩ, “Bũrũri ũcio ũrĩ irĩma ndũngĩtũigana, ningĩ Akanaani oothe arĩa matũũraga ituambainĩ me na ngaari cia mbarathi cia cuuma, o acio matũũraga Bethi Shani, na icagi iria irĩthiũrũrũkĩirie, o na arĩa matũũraga gĩtuambainĩ kĩa Jezireeli.” Joshua agĩkĩĩra mũhĩrĩga ũcio wa Efiraimu, na nuthu ĩyo ya mũhĩrĩga wa Manase atĩrĩ, “ti itherũ mũrĩ andũ aingĩ ma, na mwĩ na hinya mũno; mũtiagĩrĩire kũgaĩrwo igai o rĩmwe tu. Bũrũri ũcio ũrĩ irĩma noguo ũgũtuĩka wanyu. O na gũtuĩka nĩ mũtitũinĩ-rĩ, nĩmũkũũtheria mũwĩgwatĩre ũtuĩke wanyu wothe. Ha ũhoro wa Akanaani-rĩ, nĩmũkũmaingata, o na harĩa marĩ na ngaari cia mbarathi cia cuuma, na makagĩa na hinya mũno.”