 Atumia na athuuri aao  Ũguo noguo o na inyuĩ atumia mwagĩrĩirwo nĩkũheyaga athuuri aanyu gĩtĩĩo, nĩ geetha kũngĩkorwo nĩkũrĩ athuuri amwe mateetĩkagia ciugo cia Ngai, maciĩtĩkie nĩ ũndũ wa mĩthiĩre yanyu. Hatirĩkoragwo harĩ na bata wa kuuga ũndũ, tondũ nĩmarĩguucagĩrĩrio nĩ mĩtugo yanyu mĩega ya ũthingu na ya gĩtĩĩo.  Rekeei ũthaka wanyu ũtige gũtuĩka o wa kuoneka na igũrũ ta kũrama njuĩrĩ, gwĩkĩra mathaga ma thahabu, o na kwĩhumba nguo iria njega. Rekeei ũthaka wanyu ũkorwo ũrĩ wa o ngoro thĩinĩ, na ũguo nĩkuuga ũthaka ũrĩa ũtathiraga wa ũhooreri na roho wa gũkindĩria. Ũthaka ũcio ũkoragwo arĩ kĩndũ kĩa goro maithoinĩ ma Ngai. Ũguo noguo atumia a tene arĩa mehokeete Ngai meegemagia na ũndũ wa kũheyaga athuuri aao, gĩtĩĩo.  Ningĩ noguo Sara aatariĩ, amu nĩathĩkagĩra Aburahamu na akamwĩtaga mwathi wake. Inyuĩ mũrĩ ciana ciake angĩkorwo nĩmũrĩĩkaga ũrĩa kwagĩrĩire mũtegwĩtigĩra ũndũ o na ũrĩkũ.  Ũguo noguo o na inyuĩ athuuri mwagĩrĩirwo gũikaranagia na atumia aanyu na njĩra ya ũũgĩ, mũkĩmenyaga atĩ atumia matirĩ hinya mũingĩ wa mwĩrĩ ta inyuĩ. Maheyageei gĩtĩĩo nĩ ũndũ o nao nĩmakaaheeo igai rĩa Ngai rĩa muoyo hamwe na inyuĩ. Ĩkagaai ũguo nĩguo hatikaagĩe kĩndũ gĩa kũhĩngĩĩca mahooya maanyu. Kũnyariirĩka nĩ ũndũ wa gwĩka wega Ngũrĩĩkia na kũmwĩra atĩrĩ, no mũhaka mũkoragwo na meciiria o mamwe; mũiguanagĩre tha, mwendanage ta ciana cia nyina ũmwe, mũiguanagĩre tha o na mwĩnyiihanagĩrie. Rĩrĩa mwarumwo tigagaai kwĩrumĩra, o na rĩrĩa mwekwo ũũru tigagaai kwĩrĩhĩria; kaba o na mwekwo maũndũ macio moothe mũraathimanage, tondũ kĩraathimo nĩkĩo Ngai aamwĩrĩire rĩrĩa aamwĩtire.  O ta ũrĩa maandĩko moigĩĩte atĩrĩ: “Mũndũ ũrĩa wendeete muoyo wake, na akeendaga gũkorwo akeneete, no mũhaka atigage kwaria maũndũ mooru, na atigage kũheenania. No mũhaka atige gwĩkaga maũndũ mooru, eekage marĩa meega, na no mũhaka acaragie thaayũ na ngoro yake yothe. Nĩ ũndũ Mwathani aikaraga acũũthĩrĩirie andũ arĩa athingu, na akaigua mahooya maao, no andũ arĩa aaganu, nĩamakararagia.” Atĩrĩĩrĩ, angĩkorwo mũrĩ na kĩyo gĩa gwĩka maũndũ marĩa maagĩrĩire-rĩ, nũũ ũngĩkĩmwĩka ũũru?  O na mũngĩnyariirwo nĩ ũndũ wa gwĩka wega mũrĩ araathime. Mũtigeetigĩre mũndũ, o na mũtigathĩĩnĩke. Tũũgagĩriai Kristũ ngoroinĩ cianyu na mũmũtĩĩage ta Mwathani. Koragwoi mwĩhaarĩirie hingo ciothe gũcookeria mũndũ ũrĩa ũngĩmũũria ũhoro wa kĩĩrĩgĩrĩro kĩrĩa mũrĩ nakĩo thĩinĩ wanyu, na mwĩkage ũguo na ũhooreri na gĩtĩĩo. Ikaragaai mwĩ na thamiri itarĩ na ũcuuke, nĩ geetha rĩrĩa mwarumwo nĩ andũ arĩa marĩmũcambagia nĩ tondũ mũrĩ arũmĩrĩri a Kristũ magaconoragwo nĩ mĩario yao. Nĩ kaba mũthĩĩnĩkage nĩ tondũ wa gwĩka wega, angĩkorwo nĩkwenda kwa Ngai, handũ ha gũthĩĩnĩkaga nĩ ũndũ wa gwĩka ũũru. Tondũ Kristũ aakuire#. Aakuire: Maandĩko maingĩ moigaga “nĩanyariirirwo.” rĩmwe tu nĩ ũndũ wa meehia ma andũ oothe; o na e mũthingu agĩgĩkua nĩ ũndũ wa andũ eehia nĩguo atũtware harĩ Ngai. Ooragirwo mwĩrĩ, no kĩĩroho akĩgĩa na muoyo, na e na muoyo ũcio wake wa kĩĩroho agĩthiĩ kũhunjĩria maroho marĩa mooheetwo.  Maroho macio nĩ ma andũ arĩa maaregeete gwathĩkĩra Ngai rĩrĩa eetereire akirĩrĩirie, rĩrĩa Noa aakaga thabina. Andũ aniini arĩa maarĩ thabinainĩ, o andũ anaana tu, no o maahonokirio na maaĩ, marĩa rĩu maringithanagio na kũbatithio kũrĩa kũmũhonokagia. Kũbatithio ti gũthambia mũndũ gĩko kĩa mwĩrĩ, no nĩ kĩĩranĩro kĩĩrĩirwo Ngai na thamiri ĩtarĩ ũcuuke. Kũbatithio nĩkuo kũmũhonokagia na ũndũ wa kũriũka kwa Jesũ Kristũ, ũrĩa wambatire igũrũ, na rĩu aikarĩĩte guokoinĩ kwa ũrĩo kwa Ngai, kũrĩa aathaga araika oothe o hamwe na moohoti na maahinya moothe ma igũrũ.