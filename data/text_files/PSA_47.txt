 Ngai nĩwe Mũthamaki wa thĩ yothe#. Thaburi ĩno yandĩkirwo nĩ aariũ a Kora. Hũũraai hĩ nĩgũkena inyuĩ andũ oothe! Inaai mwanĩrĩire mũgooce Ngai! Nĩ gũkorwo MWATHANI, Ũrĩa Wĩ Igũrũ Mũno, nĩ wa gwĩtigĩrwo mũno; nĩ mũthamaki mũnene wathanaga thĩ yothe. Aatũheire ũhootani igũrũ rĩa andũ, na agĩtũtua a gwathaga ndũũrĩrĩ. Bũrũri ũrĩa tũtũũraga nĩ we watũthuurĩire, ũgai wa gwĩtĩĩĩrwo nĩ andũ aake a Isiraeli arĩa eendeete.  Ngai nĩkwambata arambata gĩtĩinĩ gĩake kĩa ũthamaki; MWATHANI arambata agĩkũngũagĩrwo o na gĩkeno na akĩhuhagĩrwo tũrumbeeta. Inĩraai Ngai mũkĩmũgoocaga mũinĩreei mũkĩmũkumagia! Inĩraai mũthamaki witũ mũkĩmũgoocaga, mũinĩreei mũkĩmũkumagia! Nĩ gũkorwo Ngai nĩ we mũthamaki wa thĩ yothe; mũgooceei na nyĩmbo!  Ngai aikarĩire gĩtĩ gĩake gĩtheru kĩa ũthamaki; nĩ we ũthamakagĩra ndũũrĩrĩ ciothe. Athamaki a ndũũrĩrĩ nĩkũrũrũngana mararũrũngana matuĩke andũ a Ngai wa Aburahamu. Arĩ hinya gũkĩra mbũtũ ciothe cia ita; nĩ we ũtũũgĩrĩĩtio mũno!