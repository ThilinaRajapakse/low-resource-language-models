 Ihooya rĩa kũũria ũteithio hĩndĩ ya mathĩĩna#. Thaburi ĩno nĩ rwĩmbo rwandĩkirwo nĩ aariũ a Kora. Ningĩ nĩ irebeta rĩatungirwo nĩ Hemani mũrũ wa Ezira. MWATHANI, Ngai, mũhonokia wakwa, ndindaga ngĩhooya ũteithio mũthenya wothe, na ngarĩraga ũtukũ ndĩ mbere yaku. Igua ihooya rĩakwa, na ũthikĩrĩrie ngĩgũkaĩra ũndeithie!  Nĩ gũkorwo nĩnyariirĩkĩĩte mũno, na ngirie gũkua. Ndaranĩirio na arĩa makirie gũkua; ndirĩ na hinya o na mũniini. Haana ta mũndũ ũtiganĩirio gatagatĩinĩ ga ciimba; ndariĩ ta ũmwe wa andũ mooragĩĩtwo magathikwo mbĩĩrĩrainĩ arĩa ũtacookaga kũrũmbũiya rĩngĩ, na ũthengeirie ũteithio waku. Ũnjikĩĩtie o mbĩĩrĩrainĩ gĩtina, kũndũ kwĩ nduma ndumanu na kũriku mũno. Maraakara maaku nĩmangomeire mũno; ndiihũ ciamo nĩcihehenjeete.  Nĩũtũmĩĩte ndiganĩrio nĩ araata aakwa; ũnduĩte kĩndũ kĩ magigi harĩ o. Hingĩrĩirio ũguo atĩ ndingĩhota kũũra. Maitho maakwa nĩmoorĩĩtwo nĩ hinya nĩ ũrĩa nyamaarĩkĩĩte; ngũkayagĩra mũthenya o mũthenya, MWATHANI, na ngakũhooyaga nyambararĩĩtie mooko maakwa na igũrũ.  Nĩũringagĩra andũ arĩa akuũ ciama? Nĩmarĩũkaga gũkũgooca? Ũtugi waku nĩũhunjagio mbĩĩrĩrainĩ, kana wĩhokeku waku ũkaganwo kũndũ kwa mwanangĩko? Ciama ciaku nĩcionagwo kũndũ kũu kwa nduma kana wega waku ũkamenywo bũrũriinĩ ũcio wa kĩriganĩro?  Niĩ-rĩ, nĩ we, MWATHANI, ngayagĩra; ngũhooyaga rũũciinĩ o rũũciinĩ. Ũndegeete nĩkĩ, MWATHANI? Nĩkĩ gĩtũmĩĩte ũhuutatĩre? Ndũire nyariirĩkaga ngakuhagĩrĩria gũkua kuuma ndĩ o mũnyiinyi; nĩniinĩĩtwo hinya nĩ maũndũ ma kũguoyohia marĩa ũnjĩkĩĩte. Maraakara maaku matangĩtatĩka nĩmahehenjeete; mahũũra maaku ma kũguoyohia nĩmaranyananga. Mathiũrũrũkagĩria mũthenya wothe o ta mũiyũro wa maaĩ; hingagĩrĩrio nĩmo na mĩena yothe. Nĩũtũmĩĩte ndiganĩrio o na nĩ araata aakwa arĩa nyumĩranĩĩtie ngoro mũno nao; nduma noyo mũraata wakwa.