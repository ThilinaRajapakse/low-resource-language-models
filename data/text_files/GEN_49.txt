 Ciugo cia mũthia cia Jakubu Ningĩ Jakubu agĩĩta aariũ aake akĩmeera atĩrĩ, “Cookanĩrĩraai hamwe ndĩmwĩre maũndũ marĩa mũgaatũngana namo thuuthainĩ.  “Aariũ a Jakubu cookanĩrĩraai hamwe mũigue; tegeraai ithe wanyu Isiraeli matũ.  “Wee Reubeni-rĩ, nĩ we irigithaathi rĩakwa, na hinya wakwa; nĩ we mwana wa mbere wa hinya wakwa. Nĩ we mũũriũ wakwa ũrĩa mwĩtĩi na ũrĩ hinya gũkĩra aariũ arĩa angĩ oothe aakwa. Wee wagaagĩĩte o ta maaĩ me irũtũinĩ; ndũrĩ hĩndĩ ũgaakĩra arĩa angĩ, amu nĩwakomire na mũtumia wakwa wa kũigwo, ũgĩkĩgwatia ũrĩrĩ wa thooguo thaahu.  “Simeoni na Lawi nĩ a nyina ũmwe; mahũthagĩra indo cia mbaara makaruta ngũĩ. Niĩ-rĩ, ndingĩnyiitanĩra nao mĩarioinĩ yao ya hitho, o na ndingĩthiĩ mĩcemanioinĩ yao; amu nĩmooragire andũ nĩ ũndũ wa maraakara, na makĩonjia ndeegwa nĩ ũndũ wa kũmaramara kwao. Maraakara maao maronyiitwo nĩ kĩrumi, amu nĩ mooru mũno; mang'ũrĩ maao maronyiitwo nĩ kĩĩgau, amu me wĩĩ mũno; ngaamahurunja bũrũri wothe wa Isiraeli, na ndĩmanyaagie kũrĩ andũ aakuo.  “Wee Juda-rĩ, aariũ a thooguo nĩmagaagũkumia. Nĩũkaanyiita thũ ciaku ngingo. Aariũ a thooguo nĩmagaakũinamĩrĩra.   “Juda ahaana ta mũrũũthi, ũrĩa ũũragaga gĩa kũrĩa, ũgacooka kĩmaamoinĩ kĩaguo, ũkeyaragania ũgakoma. Gũtirĩ o na ũ ũgeragia kũũkĩria. Mũthĩĩgi wa ũnene, nĩ Juda ũgũtũũra aũnyiitĩĩte, na njiarwa ciake nĩcio igũtũũra ciathanaga. Andũ a ndũũrĩrĩ nĩmakaamũreehera iheeo, na mainamĩrĩre mbere yake menyiihĩĩtie. Oohaga njaũ yake ya ndigiri mũthabibũinĩ, amĩohagĩrĩra mũthabibũinĩ ũrĩa mwega biũ. Ahũũraga nguo ciake iria ndaaya na ndibei ĩrĩa nduune ta thakame. Maitho maake nĩ matuune nĩ ũndũ wa kũnyua ndibei, namo magego maake nĩ meerũ nĩ ũndũ wa kũnyua iria.  “Zebuluni agaatũũra ndeereinĩ cia iria; ndeere ciake nĩcio igaatuĩka icukĩro cia meeri; mũhaka wake ũgaakorwo Sidoni.  “Isakaru ahaana ndigiri ĩremeetwo nĩgũũkĩra nĩ ũrĩa ĩkuuithĩĩtio mĩrigo mĩritũ. No rĩĩrĩ, nĩonaga atĩ handũ ha kũhuurũka nĩ heega, na akoona bũrũri wĩ mwega. Kwoguo nĩainamagĩrĩra akuue mũrigo, agakĩrutithio wĩra na hinya ta ngombo.  “Dani nĩagaatha andũ aao, o ta mĩhĩrĩga ĩyo ĩngĩ ya Isiraeli. Dani agaatuĩka ta nyoka ĩ mũkĩrainĩ wa njĩra; agaatuĩka ta nyoka ĩ thumu ĩ mũkĩrainĩ wa gacĩra, ĩrĩa ĩrũmaga mbarathi ndiira, naake ũrĩa ũkuuĩĩtwo nĩ mbarathi ĩyo akagua thĩ na ngara.  “Njetereire ũhonokio waku, MWATHANI.  “Gadi nĩagaatharĩkĩrwo nĩ ikundi cia atuunyani, no nĩagaaciũkĩrĩra aciteng'erie.  “Mĩgũnda ya Asheri-rĩ, nĩgaakũraga irio njega; nĩakaarĩmaga irio ingĩrĩĩo nĩ mũthamaki.  “Nafutali ahaana thwariga ĩratũũhatũũha, ĩrĩa ĩciaraga tũthwariga tũthaka mũno.  “Josefu ahaana ta rũhonge rũrĩa rũciaraga wega; ahaana ta rũhonge rũrĩa rũciaraga wega rwĩ rũteereinĩ rwa gĩthima; honge ciake itaambaga rũthingo igũrũ. Thũ ciake nĩciamũtharĩkĩire i na ũũru mũingĩ mũno, ikĩmũteng'eria i na ũta na mĩguĩ. No ũta wake ũgĩikara wĩgaathĩĩte, namo mooko maake magĩĩkĩrwo hinya nĩ mooko ma Ngai wa Jakubu Ũrĩa Ũrĩ Hinya, o we Mũrĩithi na Mũgitĩri wa Isiraeli. Nĩ Ngai wa thooguo ũrĩgũteithagia; Ngai Mwene Hinya Wothe nĩ we ũrĩkũraathimaga na iraathimo cia mbura kuuma igũrũ, cia maaĩ marĩa me rungu rwa thĩ, na cia ng'ombe nyingĩ na ciana nyingĩ. Ningĩ nĩarĩkũraathimaga na iraathimo cia irio na mahũa, cia irĩma cia tene na tene, na cia indo njega ciumĩĩte ithũngũriinĩ cia aagu na aagu. Iraathimo icio iroikara mũtweinĩ wa Josefu; iroikara thiithiinĩ wa ũrĩa wamũranirio na aariũ a ithe.  “Benjamini naake ahaana ta njũũi njũru mũno; rũũciinĩ na hwaĩinĩ ooragaga na akarĩa.”  Ĩyo nĩ yo mĩhĩrĩga ĩrĩa ikũmi na ĩĩrĩ ya Isiraeli, na maũndũ macio nĩ mo ithe aameerire rĩrĩa amaraathimaga o mũndũ na kĩraathimo kĩrĩa kĩmwagĩrĩire. Jakubu gũkua na gũthikwo Jakubu agĩcooka agĩatha aariũ aake akĩmeera atĩrĩ, “Rĩu njerekeire gũkua. Ndakua, mũgaathika hamwe na maithe maakwa ngurungainĩ ĩrĩa ĩ mũgũndainĩ wa Efironi ũrĩa Mũhiti.  Ngurunga ĩyo ĩ Makipela, mwena wa irathĩro wa Mamure bũrũriinĩ wa Kanaani. Aburahamu aagũrire ngurunga ĩyo na mũgũnda ũcio kuuma kũrĩ Efironi irĩ cia gũthikanwo.  Kũu nĩkuo Aburahamu na mũtumia wake Sara maathikirwo; nokuo Isaaka na mũtumia wake Rebeka maathikirwo, na nokuo ndathikire Lea. Mũgũnda ũcio na ngurunga ĩyo ciagũrirwo kuuma kũrĩ Ahiti.”  Rĩrĩa Jakubu aarĩĩkirie kwarĩria aariũ aake, agĩkoma, agĩtuĩkana.