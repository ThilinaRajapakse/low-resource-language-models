 Rwĩmbo rwa gũkũngũĩra thigũkũ#. Thaburi ĩno nĩ rwĩmbo rwandĩkirwo nĩ Asafu. Inĩraai Ngai, o we mũtũgitĩri, mwanĩrĩire; inaai mũkĩgoocaga Ngai wa Jakubu! Ambĩrĩriai kũina na mũhũũre tamburini, na ngita na inanda iria igambaga wega.  Huuhaai karumbeeta gakũmenyithania thigũkũ nĩyambĩrĩria: ya karũũgamo ka mweri na ya mweri waiganana. Ũguo nĩguo watho wa Isiraeli uugĩĩte; nĩguo Ngai wa Jakubu aathanĩĩte. Aũheire andũ a Isiraeli hĩndĩ ĩrĩa aatharĩkĩire#. Hĩndĩ ĩrĩa aatharĩkĩire: Kana; hĩndĩ ĩrĩa moimire. bũrũri wa Misiri.  Ndĩraigua mũgambo itooĩ ũkiuga atĩrĩ, “Nĩ niĩ ndakwaũrire mũrigo ciande, ngĩgwĩtĩkĩra ũige thĩ mũrigo waku wa maturubaarĩ.  Wangaĩire ũrĩ mathĩĩnainĩ, na niĩ ngĩkũhonokia, ndagwĩtĩkire ndĩhithĩĩte kĩhuuhũkanioinĩ, na ngĩkũgeria ũrĩ ithimainĩ cia Meriba. Andũ aakwa, thikĩrĩriai ũrĩa ndĩramũkaania, naarĩ korwo no mũũthikĩrĩrie!  Ndũkaanagĩe na ngai ng'eni, o na ndũkaanacinamĩrĩre ũcithaathaiye. Nĩ niĩ MWATHANI Ngai waku, ũrĩa wakũrutire bũrũri wa Misiri; athamia kanua, na nĩngũkũhe irio.  “No rĩĩrĩ, andũ aakwa matiigana gũũthikĩrĩria; Aisiraeli matiigana kũnjathĩkĩra. Kwoguo ngĩmarekereria marũmĩrĩre mwĩĩro wa ngoro ciao, na meeke o ũrĩa wothe mangĩendire gwĩka. Naarĩ korwo andũ aakwa maathikĩrĩria! Naarĩ korwo manjathĩkĩra! No kũhoota ingĩhoota thũ ciao o narua na ndoorie arĩa oothe marĩ muku nao. Arĩa mathũire no gũturia mangĩturia ndu mbere yakwa makĩinainaga; ihera rĩao rĩngĩtũũra tene na tene. No inyuĩ ingĩmũhe ngano iria njega mũno mũrĩagage na ndĩmũhũũnagie na ũũkĩ wa gĩthaka.”