 Aasiria kũmakia Jerusalemu (Atha .-; .-,-; Isa .-; .-) Na rĩĩrĩ, thuutha wa maũndũ macio mũthamaki Hezekia eekire arĩ na wĩhokeku-rĩ, Senakeribu, mũthamaki wa Asiria agĩtharĩkĩra Juda. Agĩkĩrigiicĩria matũũra marĩa mairigĩirwo na thingo cia hinya nĩguo amatuunyane matuĩke maake. Na rĩĩrĩ, Hezekia oona atĩ Senakeribu nĩehaarĩirie gũtharĩkĩra o na Jerusalemu, -agĩciira na njaama ciake atĩ mathike ithima cia maaĩ iria ciarĩ na kũu nja ya itũũra nĩguo Aasiria matikoone tũũĩ o na tũniini, maakuhĩhĩria Jerusalemu. Nacio njaama igĩtongoria gĩkundi kĩnene kĩa andũ magĩthiĩ magĩthika ithima ciothe cia maaĩ, nĩguo itigaathererie maaĩ. Naake mũthamaki agĩaka rĩngĩ rũthingo rũrĩa rwatharũkĩĩte, na akĩrwakĩrĩra mĩnaara, o na agĩakĩrĩra rũthingo rũngĩ rwa nja. Agĩcooka agĩaka rĩngĩ kũndũ gwa kwĩgitĩra kũrĩa gwakĩĩtwo kũndũ gũtũũgĩru, mwena wa irathĩro wa itũũra rĩa Jerusalemu. O na ningĩ agĩthondekithia matimũ na ngo na ũingĩ. Naake akĩiga anene a mbũtũ cia ita marorage andũ na akĩmaatha macookanĩrĩre hamwe thoome wa itũũra hakuhĩ na kĩhingo. Naake mũthamaki Hezekia akĩmeera atĩrĩ, “Gĩai na hinya na mwĩyũmĩrĩrie, na mũtigeetigĩre mũthamaki wa Aasiria o na mbũtũ ĩyo yake ya ita. Ũrĩa wĩ hamwe na ithuĩ e na hinya kũmakĩra. We-rĩ, ookĩĩte na hinya na ũcamba wake kĩũmbe, no ithuĩ mwĩhoko witũ ũrĩ harĩ MWATHANI Ngai witũ nĩguo atũteithie kũrũa.” Nacio ciugo icio cia mũthamaki wao ikĩmoomĩrĩria mũno. Na rĩĩrĩ, thuutha ũcio mũthamaki Senakeribu na mbũtũ yake ya ita marĩ itũũrainĩ rĩa Lakishi marĩthiũrũrũkĩirie nĩguo marĩtharĩkĩre, akĩrekeria Hezekia hamwe na andũ a Juda arĩa maatũũraga Jerusalemu ndũmĩrĩri ĩno: “Niĩ Senakeribu mũthamaki wa Asiria, ndĩramũũria atĩrĩ, ‘Nĩ kĩĩ gĩĩkĩ mwĩhokeete ũũ nĩguo mũthiĩ na mbere gũikara itũũrainĩ rĩa Jerusalemu o na rĩrĩ rĩthiũrũrũkĩrie? Hezekia aramwĩra atĩ MWATHANI Ngai wanyu nĩekũmũhonokia kuuma mookoinĩ maitũ, no nĩkũheenia aramũheenia na nĩegũtũma mũũragwo nĩ ng'aragu na nyoota. Githĩ Hezekia ti we wamomoranirie kũndũ gũtũũgĩru gwa gũthaathaĩria na akĩmomorania igongoona cia MWATHANI? Githĩ ndacookire agĩatha andũ a Juda na a Jerusalemu mathaathayagĩrie na macinagĩre ũbaani kĩgongoonainĩ o ro kĩmwe? Kaĩ mũtooĩ ũrĩa niĩ na maithe maakwa twĩkĩĩte andũ a ndũũrĩrĩ iria ingĩ? Ngai cia ndũũrĩrĩ icio nĩciahotire gũcihonokia kuuma mookoinĩ maakwa? Kwanaiguĩka mũthenya o na ũmwe ngai icio ciao imahonokeetie? Nĩkĩ kĩragĩtũma mwĩciirie atĩ ngai yanyu yahota kũmũhonokia kuuma mookoinĩ maakwa? Rĩu-rĩ, mũtikaareke Hezekia amũheenie o na kana amũhĩtithie; mũtikaamwĩtĩkie. Gũtirĩ ngai o na ĩmwe ya rũũrĩrĩ o na rũrĩkũ yanahota kũhonokia andũ aayo kuuma mookoinĩ ma mũthamaki wa Aasiria. Kwoguo nĩngwenda mũmenye wega atĩ o na ngai ĩno yanyu ndĩngĩhota kũmũhonokia.’ ” Nao anene acio a Aasiria magĩthiĩ na mbere kwaria maũndũ mooru igũrũ rĩa MWATHANI Ngai o na igũrũ wa Hezekia, ndungata ĩyo yake. Ningĩ mũthamaki akĩandĩka marũa ma kũmenereria MWATHANI Ngai wa Isiraeli. Ũũ nĩguo marũa macio maandĩkirwo, “Atĩrĩĩrĩ, hatirĩ ngai o na ĩmwe ya rũũrĩrĩ o na rũrĩkũ yanahota kũhonokia andũ aayo kuuma mookoinĩ maakwa. Nĩ ũndũ ũcio, o na ngai ĩno ya Hezekia ndĩkũhota kũhonokia andũ aayo kuuma mookoinĩ maakwa.” Nao anene acio makĩgũũthũkĩra andũ a Jerusalemu na Kĩhibirania arĩa maikaire rũthingo igũrũ nĩguo mamamakie mahote gũtuunyana itũũra rĩao. Nao makĩaria ũhoro wa Ngai wa Jerusalemu na mwarĩrie o ta ũrĩa maaragia naguo igũrũ wa ngai cia andũ a ndũũrĩrĩ, iria ciarĩ o mĩhianano yathondekeetwo na mooko. Hĩndĩ ĩyo mũthamaki Hezekia na mũnabii Isaia mũrũ wa Amozu makĩhooya na magĩkaĩra Ngai amateithie. Naake MWATHANI akĩrekia mũraika, akĩũraga thigari ciothe o na anene oothe a mbũtũ cia Asiria. Tondũ ũcio Senakeribu mũthamaki wa Asiria agĩcooka bũrũri wake aconokeete mũno. Na rĩĩrĩ, mũthenya ũmwe arĩ thĩinĩ wa hekaarũ ya ngai yake, aariũ amwe aake makĩmũũraga na hiũ ciao cia njora. Ũguo nĩguo MWATHANI aahonokirie Hezekia, o na andũ oothe a Jerusalemu, kuuma kũrĩ Senakeribu mũthamaki wa Asiria, o na kuuma kũrĩ thũ iria ingĩ ciao. Naake agĩgĩtũma maikaranie na thaayũ na ndũũrĩrĩ iria maarigainie nacio. Nao andũ aingĩ magĩthiĩ Jerusalemu magĩtwarĩra MWATHANI maruta, na magĩtwarĩra Hezekia iheeo. Naake Hezekia agĩgĩtũũra atĩĩĩtwo mũno nĩ ndũũrĩrĩ ciothe kuuma hĩndĩ ĩyo. Ndwari ya Hezekia na mwĩtĩĩo wake (Atha .-,-; Isa .-; .-) Mahindainĩ o ro macio, Hezekia akĩrũara na akĩhooteka. Naake akĩhooya MWATHANI, naake MWATHANI akĩmũmenyithia atĩ nĩekũhona. No rĩĩrĩ, Hezekia ndaigana gũcookeria MWATHANI ngaatho nĩ ũndũ wa kũiguĩrwo tha tondũ wa mwĩtĩĩo ũrĩa wamũtoonyeete ngoroinĩ. Ũndũ ũcio ũgĩtũma MWATHANI amũhũũre ihũũra inene. O nao andũ a Juda na a Jerusalemu makĩhũũranĩrio naake. Naake Hezekia na andũ a Jerusalemu magĩtiga gwĩtĩĩa. Nĩ ũndũ ũcio MWATHANI ndacookire kũmaherithia o nginya rĩrĩa Hezekia aakuire. Ũtonga na ũkaru wa Hezekia Naake Hezekia agĩgĩtonga mũno na andũ makĩmũtĩĩa mũno. Agĩgĩakithia mathitoo ma kũiga thahabu na betha, na tũhiga twa goro, o na mahuti marĩa manungi wega, ngo o na indo ingĩ cia bata. Ningĩ agĩakithia thitoo cia kũigaga irio, ndibei, maguta ma mĩtamaiyũ, o na ciugũ cia ng'ombe na cia ng'ondu. Naake Ngai akĩmũraathima mũno na ng'ombe na ng'ondu o na indo ingĩ nyingĩ o na akĩyakĩra matũũra maingĩ. Hezekia nĩwe wahingĩrĩirie gĩthima kĩa maaĩ ma Gihoni na mwena wa na rũgongo, akĩgerithĩria maaĩ maakĩo handũ mũtaroinĩ na mwena wa ithũĩro wa rũthingo, magĩtoonya itũũrainĩ rĩa Jerusalemu. Naake Hezekia agĩkĩgaacĩra maũndũinĩ maake moothe marĩa eekaga. Na rĩĩrĩ, o na hĩndĩ ĩrĩa mabarũũthi mookire moimĩĩte Babilonia, gũtuĩria ũhoro wa maũndũ ma magegania na ma hinya marĩa meekĩkĩĩte kũu bũrũriinĩ, Ngai aamũrekire eeke ũrĩa ekwenda no geetha amenye ũrĩa eeciiragia. Mũthia wa ũthamaki wa Hezekia (Atha .-) Na rĩĩrĩ, maũndũ marĩa mangĩ Hezekia eekire, kwĩrutĩra MWATHANI gwake, maandĩkĩĩtwo Ibukuinĩ rĩrĩa rĩandĩkĩĩtwo kĩoneki kĩrĩa Isaia mũrũ wa Amozu oonirio, o na makaandĩkwo Ibukuinĩ rĩa Hisitoria ya Athamaki a Juda na Isiraeli. Naake Hezekia agĩkua, agĩthikwo na mwena wa na rũgongo wa mbĩĩrĩra cia athamaki. Nao andũ a Juda na a Jerusalemu oothe makĩmũhe gĩtĩĩo kĩnene mũno arĩĩkia gũkua. Naake Manase mũũrũwe agĩthamaka ithenya rĩake.