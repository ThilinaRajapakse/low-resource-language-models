 Ciana cia Ngai  Oneei wendo ũrĩa Ngai Ithe witũ agĩtwendeete naguo kinya tũgeetagwo ciana ciake! Hatirĩ nganja tũrĩ ciana ciake. Kĩrĩa gĩtũmĩĩte andũ a thĩ maage gũtũmenya, nĩ tondũ nĩmaagire kũmũmenya we. Eendwa aakwa, ithuĩ rĩu twĩ ciana cia Ngai, na gũtirĩ kũramenyeka wega biũ ũrĩa tũgaakorwo tũhaana thuuthainĩ. No nĩtũũĩ atĩ rĩrĩa Kristũ akoonekana tũgaakorwo tũhaana taake, tondũ nĩtũkaamuona o ta ũrĩa ahaana kũna. Mũndũ o wothe ũkoragwo amwĩrĩgĩrĩire nĩgwĩtheria etheragia o ta ũrĩa Kristũ naake e mũtheru. Mũndũ o wothe wĩhagia nĩ watho wa Ngai eehagia, nĩ tondũ kwĩhia nĩkũkũrega watho.  Nĩmũũĩ atĩ Kristũ oonekanire nĩ geetha twoherwo meehia#. Meehia: Maandĩko mangĩ moigaga “meehia maitũ.”, na thĩinĩ wake gũtirĩ meehia. Kwoguo mũndũ o wothe ũikaraga thĩinĩ wa Kristũ ndarĩ hingo eehagia, no mũndũ o wothe wĩhagia ndarĩ amuona o na ndamũũĩ. Twana twakwa, mũtigeetĩkĩre kũheenio nĩ mũndũ o na ũrĩkũ! Mũndũ ũrĩa wĩkaga ũrĩa kwagĩrĩire nĩ mũthingu o ta ũrĩa Kristũ e mũthingu. No mũndũ o wothe wĩhagia nĩ wa Ngoma, nĩ tondũ Ngoma atũũraga eehagia kuuma o kĩambĩrĩria. Kĩrĩa gĩatũmire Mũrũ wa Ngai ooke gũũkũ thĩ nĩ geetha athũũkie wĩra wa Ngoma. Gũtirĩ mwana wa Ngai ũthiaga na mbere kwĩhia nĩ ũndũ ũngai ũkoragwo thĩinĩ wake; ndangĩhota kwĩhia nĩ tondũ aciarĩĩtwo nĩ Ngai. Ũndũ ũyũ ngũgweta nĩguo wonanagia wega ũtiganu wa ciana cia Ngai na ciana cia Ngoma: Mũndũ o wothe wĩkaga ũrĩa gũtaagĩrĩire, kana ũthũire mũrũ wa ithe ti mwana wa Ngai. Endanagaai mũndũ na ũrĩa ũngĩ  Ndũmĩrĩri ĩrĩa mũiguĩte kuuma o kĩambĩrĩria nĩ ĩno: no mũhaka twendanage mũndũ na ũrĩa ũngĩ.  Tũtiagĩrĩirwo nĩkũhaana ta Kaini ũrĩa warĩ wa Ũrĩa Mũũru, ũrĩa woragire mũrũ wa nyina Habili. Aamũũragire nĩkĩ? Aamũũragire nĩ tondũ ciĩko ciake we mwene ciarĩ njũru, no cia mũrũ wa nyina ciarĩ njega. Aariũ na aarĩ a Ithe witũ, andũ a gũũkũ thĩ mangĩmũmena-rĩ, mũtikaamake.  Ithuĩ nĩtũũĩ atĩ nĩtũtiganĩĩte na gĩkuũ tũgatoonya muoyoinĩ; tũũĩ ũguo tondũ nĩtwendeete aariũ na aarĩ a Ithe witũ. Mũndũ ũrĩa ũteendanaga atũũraga gĩkuũinĩ. Ningĩ mũndũ o wothe ũthũire mũndũ ũrĩa ũngĩ nĩ mũũragani, na nĩmũkĩũĩ atĩ gũtirĩ mũũragani ũkoragwo na muoyo wa tene na tene thĩinĩ wake. Ũndũ ũrĩa ũtũmaga tũmenye ũrĩa wendo ũhaana nĩ ũyũ, atĩ Kristũ nĩarutire muoyo wake nĩ ũndũ witũ. Nĩ ũndũ ũcio o na ithuĩ nĩtũkĩagĩrĩirwo nĩkũruta mĩoyo iitũ nĩ ũndũ wa aariũ na aarĩ a Ithe witũ! Ĩndĩ, mũndũ angĩkorwo arĩ na indo nyingĩ oone mũrũ kana mwarĩ wa Ithe arĩ na thĩĩna arege kũmũteithia-rĩ, angĩkiuga nĩakĩendeete Ngai atĩa? Twana twakwa, tigagaai kwendana o na mĩromo tu; rekeei wendo wanyu ũkoragwo arĩ wendo wa ma ũrĩa wonanagio na ciĩko. Kũũmĩrĩria mbere ya Ngai Ũũ nĩguo tũmenyaga atĩ tũrĩ a ũhoro wa ma, o nacio ngoro ciitũ igakorwo itarĩ na nganja mbere ya Ngai. Thamiri ciitũ ingĩkorwo nĩiratũtwĩra; nĩ gũkorwo Ngai nĩ mũnene gũkĩra thamiri ciitũ, na nĩoĩ maũndũ moothe. Kwoguo eendwa aakwa, angĩkorwo thamiri ciitũ itiratũtuĩra, nĩtũrĩkoragwo na ũũmĩrĩru mbere ya Ngai. Ngai nĩatũheaga kĩrĩa twamũhooya nĩ tondũ nĩtũrũmagĩrĩra maathani maake na nĩtwĩkaga maũndũ marĩa mamũkenagia.  Rĩathani rĩake nĩ atĩ twĩtĩkie Mũũriũ wake Jesũ Kristũ, na twendanage mũndũ na ũrĩa ũngĩ o ta ũrĩa Kristũ aatwathire. Andũ oothe arĩa maathĩkagĩra maathani ma Ngai matũũraga thĩinĩ wa Ngai, naake agatũũra thĩinĩ wao. Na rĩĩrĩ, tũmenyaga atĩ Ngai aikaraga thĩinĩ witũ na ũndũ wa Roho ũrĩa atũheete.