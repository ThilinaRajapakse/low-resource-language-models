 Kĩonje kũhonio Na rĩĩrĩ, mũthenya ũmwe Petero na Johana nĩmaathiire Hekaarũinĩ hĩndĩ ya mahooya ma thaa kenda cia mũthenya. Naho hau mũromoinĩ wa Hekaarũ, ũrĩa wĩtagwo Mũromo Mũthaka, nĩhaarĩ mũndũ watũire e kĩonje kuuma rĩrĩa aaciarirwo. Naake nĩakuuagwo mũthenya o mũthenya akaigwo ho nĩ geetha ahooe ũteithio kuuma kũrĩ arĩa matoonyaga Hekaarũ. Rĩrĩa mũndũ ũcio oonire Petero na Johana magĩtoonya Hekaarũ, akĩmooria mamũhe kĩndũ. Naake Petero na Johana makĩmũkũũrĩra maitho, Petero akĩmwĩra atĩrĩ, “Ta tũrore!” Naake akĩmarora erĩgĩrĩire atĩ nĩekũheeo kĩndũ nĩ o. No Petero akĩmwĩra atĩrĩ, “Niĩ ndirĩ na mbeeca, no nĩngũkũhe kĩrĩa ndĩ nakĩo. Atĩrĩĩrĩ, thĩinĩ wa rĩĩtwa rĩa Jesũ wa Nazarethi wĩtware!” Petero akĩnyiita mũndũ ũcio guoko kwa ũrĩo, akĩmũũkĩria na igũrũ. Ihinda o rĩu makinya maake na thũng'wa ciake ikĩgĩa na hinya; akĩrũũga na igũrũ akĩĩrũũgamia we mwene na akĩambĩrĩria gwĩtwara. Agĩgĩtoonya Hekaarũ hamwe nao etwarĩĩte na magũrũ akĩrũũgarũũgaga, na akĩgoocaga Ngai. Nao andũ oothe maamuona agĩĩtwara akĩgoocaga Ngai, na maamenya atĩ nĩ we waikaraga Mũromoinĩ Mũthaka wa Hekaarũ eetereire ũteithio, makĩmaka na makĩgega nĩ ũndũ wa ũrĩa eekĩĩtwo. Mĩario ya Petero kũu Hekaarũinĩ Na rĩĩrĩ, mũndũ ũcio o egiritanĩĩtie na Petero na Johana hau gĩthakuinĩ, kĩrĩa gĩetagwo gĩa Solomoni, andũ magĩteng'era kũrĩ o magegeete. Rĩrĩa Petero oonire andũ acio akĩmaarĩria akĩmeera atĩrĩ, “Andũ aya Isiraeli, mũgegeetio nĩ ũndũ ũyũ nĩkĩ? Mũratũrora ũguo ta arĩ hinya witũ kana ũthingu witũ watũma mũndũ ũyũ etware nĩkĩ?  Atĩrĩĩrĩ, Ngai wa Aburahamu, Isaaka na Jakubu, o we Ngai wa maithe maitũ-rĩ, nĩagoocithia Jesũ ndungata yake, ũrĩa inyuĩ mwaneanire na mũkĩmũkaana mbere ya Pilato rĩrĩa Pilato atuĩte atĩ nĩekũmũrekia.  Inyuĩ mwakaanire ũrĩa mũthingu na mũtheru, mũkĩũria muohorerwo mũũragani. Mũkĩũraga mũheani wa muoyo, ũrĩa Ngai aacookire akĩriũkia kuuma kũrĩ akuũ, na ithuĩ tũrĩ aira a ũhoro ũcio. Tondũ wa gwĩtĩkia, rĩĩtwa rĩu rĩa Jesũ nĩrĩo rĩatũma mũndũ ũyũ mũrona na mũũĩ agĩe na hinya. Naguo wĩtĩkio ũcio uumanĩĩte na Jesũ nĩguo wahe mũndũ ũyũ hinya wa mwĩrĩ mũkĩonaga. “Atĩrĩĩrĩ, andũ aitũ, nĩnjũũĩ atĩ inyuĩ na aathani aanyu mwekire ũguo nĩ ũndũ wa kũrigwo. No Ngai nĩahingirie ũrĩa oigĩĩte mbere na tũnua twa anabii oothe, atĩ no mũhaka Mesia anyariirwo. Nĩ ũndũ ũcio mwĩrireei, mũcookerere Ngai nĩ geetha meehia maanyu meeherio. Thuutha wa ũguo mũcooke mũgĩe na mahinda ma gwĩkĩrwo hinya wĩtĩkioinĩ wanyu uumĩĩte kwĩ Mwathani, na amũtũmĩre Jesũ o we Mesia ũrĩa aamwĩrĩire. Naake no mũhaka aikarage kũu igũrũ, o nginya hĩndĩ ĩkinye, rĩrĩa maũndũ marĩa moothe Ngai aanoiga na tũnua twa anabii aake atheru makaahingio.  Nĩ gũkorwo Musa oigire atĩrĩ, ‘Mwathani Ngai wanyu nĩakaamũtũmĩra mũnabii, o ta ũrĩa niĩ aandũmire#. O ta ũrĩa niĩ aandũmire: Kana; ta niĩ.. Mũnabii ũcio agaakorwo arĩ ũmwe wa andũ aanyu, na nĩmũkaamwathĩkĩra maũndũinĩ moothe marĩa akaamwĩra.  Na nĩgũgaatuĩka atĩrĩ, mũndũ o wothe ũtakaigua mũnabii ũcio nĩakaaniinwo, eeherio kũrĩ andũ.’ Atĩrĩĩrĩ, anabii oothe arĩa maaheanire ũhoro, kuuma o Samũeli na arĩa angĩ mookire thuutha wake nĩmaarathire ũhoro wa matukũ maya.  Inyuĩ-rĩ, mũrĩ aariũ a anabii na mũrĩ a kĩrĩĩkanĩro kĩrĩa Ngai eerĩire maithe maanyu, rĩrĩa eerire Aburahamu atĩrĩ, ‘Nĩngaaraathima andũ oothe a thĩ hũthĩrĩĩte mũndũ wa rũciaro rwaku.’ Ngai nĩariũkirie ndungata yake#. Ndungata yake: Kana; mwana wake., akĩmĩtũma kũrĩ inyuĩ mbere, nĩ geetha ĩmũraathime, na ĩtũme inyuothe mũgarũrũke mũtigane na waganu wanyu.”