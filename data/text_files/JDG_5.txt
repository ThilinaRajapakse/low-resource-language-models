 Rwĩmbo rwa Debora na Baraki Debora na Baraki mũrũ wa Abinoa makĩina rwĩmbo rũũrũ mũthenya ũcio:  Atongoria thĩinĩ wa Isiraeli nĩmerutire; andũ makĩyumayumĩria, makĩĩheana na kwĩyendera. MWATHANI arogoocwo!  Inyuĩ athamaki taiguai! Inyuĩ anene tegaai matũ! Nĩkũina ngũinĩra MWATHANI, nyinĩre MWATHANI o we Ngai wa Isiraeli. MWATHANI, woima irĩmainĩ cia Seiru, wambũra hema Edomu, thĩ nĩyainainire mũno; matu magĩthimba o gũthimba; Ĩĩni, matu makiura mbura.   Irĩma igĩthingitha o igũthingitha mbere ya MWATHANI wa Sinai O mbere ya MWATHANI Ngai wa Isiraeli.  Matukũinĩ ma Shamigari mũrũ wa Anathi, o matukũinĩ ma Jaeli, barabara igĩthira, agendi makageraga njĩra cia mĩkĩra. Isiraeli guothe matũũra magĩtiganĩrio nginya rĩrĩa Debora arũũgamire agĩtuĩka ta nyina wa Aisiraeli. Ngai njerũ ciathuurwo, na mbaara cioka o kĩhingoinĩ, thĩinĩ wa andũ ngiri mĩrongo ĩna (,) a Isiraeli-rĩ, matimũ na ngo nĩcionekire? Ngoro yakwa nĩkũgaatha ĩragaatha atongoria a andũ a Isiraeli nĩkwĩrutĩra na wendi. MWATHANI aroogoocwo! Inyuĩ mũhaicĩĩte ndigiri njerũ anĩrĩraai ũndũ ũcio! Inyuĩ mũkinyĩĩte mĩgeka ya goro ugĩrĩriai! Inyuĩ mũrathiĩ na barabara inaai! Inaai tũine tũkeneete! Andũ nĩkũrũũhia mararũũhia mathiũrũrũkĩirie ithima cia maaĩ, magĩcookagĩra ũhootani wa MWATHANI. Ũhootani wake thĩinĩ wa Isiraeli.  Andũ a MWATHANI magĩkĩerekera na thoome. Debora tiira mũtwe o gũtiira! Wĩtiire, tetiire ũine rwĩmbo! Baraki, mũrũ wa Abinoa wĩyũmĩrĩrie ũtongorie mĩgwate yaku! Matigari ma anene magĩkiumagara, andũ a MWATHANI magĩkiumagara makahũũrane na andũ njamba. Kuuma Efiraimu, andũ magĩkĩerekera gĩtuambainĩ, marũmĩrĩirwo nĩ andũ a Benjamini; kuuma Makiru makabuteeni makĩoneka, kuuma Zebuluni, andũ maanyiitĩĩte mĩthĩĩgi ya ũtongoria, oothe magĩkiumũrũrũka! Atongoria kuuma Isakaru magĩtwarana na Debora, Isakaru magwatanĩĩte na Baraki magĩkĩerekera gĩtuambainĩ mamũrũmĩrĩire. Mũhĩrĩga wa Reubeni ũkĩgayũkana: ndũngĩahotire gũtua gũũka kana gũikara. Mwatigirwo rũũruinĩ rwa ng'ondu nĩkĩ? Mwatigirwo mũthikĩrĩirie arĩithi magĩĩta ng'ondu? Mũhĩrĩga wa Reubeni nĩwagayũkanĩĩte ndũngĩahotire gũtua gũũka kana gũikara. Mũhĩrĩga wa Gadi ũgĩikara mwena wa irathĩro wa Jorodani, mũhĩrĩga wa Dani ũgĩikara o meeriinĩ thĩinĩ. Mũhĩrĩga wa Asheri ũgĩikara ndeereinĩ cia iria, ĩgĩgĩikara o kũu ndeereinĩ cia iria. No andũ a Zebuluni na Nafutali makĩaga gũcaaĩra mĩoyo yao magĩtoonya kĩhaaro kĩa mbaara.  Hau Taanaka karũũĩinĩ ka Megido, athamaki magĩgĩtũngana, haaro ĩkĩũmba; athamaki a Kanaani maarũire no makĩaga kũinũkia betha. Njata ciahĩtahĩtũkanaga kũu igũrũ, ikĩhũũrana na Sisera. Mũiyũro wa karũũĩ ga Kishoni ũkĩmatwara; mũhatĩkano wa rũũĩ rwa Kishoni ũkĩmatwara. Nĩgũthiĩ ngũthiĩ o na mbere nyũmĩrĩirie.  Mbarathi igĩũka ikĩrũũgarũũgaga, mahũngũ maacio makĩrumagia thĩ.  Mũraika wa MWATHANI ekuuga atĩrĩ. “Kĩrumi igũrũ rĩa Merozi! Kĩrumi kĩrĩa kĩũru igũrũ rĩa atũũri a kuo! Tondũ matiokire gũteithia MWATHANI thengia kũhũũrana naake.”  Ũrĩa ũrĩ na mũnyaka gatagatĩinĩ ga atumia oothe, nĩ Jaeli mũtumia wa Heberi ũrĩa Mũkeni; nĩ we ũrĩ na mũnyaka mũno gatagatĩinĩ ga atumia arĩa maikaraga hemainĩ. Sisera aamũhooire maaĩ, akĩmũhe iria; aamũheire kĩrimũ na mbakũri thaka mũno. Oire higĩ na guoko kũmwe na nyondo ya bundi na kũrĩa kũngĩ; aamĩhũũrĩire Sisera akĩmũmemendera mũtwe. Akĩmũtheeca agĩtũrĩkia thikĩrĩrio. Aagũire agĩkoma magũrũinĩ ma Jaeli, akĩaga kwĩringithia magũrũinĩ maake. Aathinĩkanire magũrũinĩ maake; akĩgũa thĩ arĩ kĩimba.  Nyina wa Sisera agacũũthagĩrĩria na ndirica; akaroraga arĩ o thuutha wa gatirica, akooria atĩrĩ, “Ngaari ya Sisera ĩcereirwo nĩkũinũka nĩkĩ? Mbarathi ciake iracooka icereirwo ũguo nĩkĩ?” Airĩĩtu aake arĩa oogĩ makamũcookagĩria, o naake we mwene akeĩĩraga atĩrĩ, “No indo cia gũtaha na cia kũgayana maracaria, no mũirĩĩtu ũmwe kana eerĩ maracarĩria o mũthigari, no nguo cia goro maracarĩria Sisera. No mĩgathĩ mĩthaka maracarĩria ngingo ya kwini.”  Thũ ciaku ciothe, MWATHANI, irokuaga o ũguo! No araata aaku marokengaga o ta riũa rĩkĩratha! Naguo bũrũri nĩwagĩire na thaayũ itĩĩna rĩa mĩaka mĩrongo ĩna.