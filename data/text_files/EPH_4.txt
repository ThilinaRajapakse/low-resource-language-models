 Ũrũmwe wa mwĩrĩ Kwoguo nĩndamũthaitha, niĩ njoheetwo nĩ ũndũ wa Mwathani, mũikarage na mĩtũũrĩre ĩrĩa Ngai oigire mũikarage rĩrĩa aamwĩtire.  Koragwoi hingo ciothe mwĩnyiihĩĩtie, mũhooreire na mũkirĩrĩirie; kiranagĩrĩriai mũndũ na ũrĩa ũngĩ mwĩ na wendo. Geriai na kĩyo mũno gũtũũria ũrũmwe wa Roho wa Ngai ũrĩa ũmuohanĩĩtie na thaayũ mũgatuĩka kĩndũ kĩmwe. Amu kwĩ mwĩrĩ ũmwe na Roho ũmwe, o ta ũrĩa kwĩ mwĩhoko o ro ũmwe ũrĩa Ngai amwĩtĩire. Kũrĩ Mwathani ũmwe, wĩtĩkio ũmwe, na ũbatithio ũmwe; kũrĩ Ngai ũmwe na nĩ we Ithe witũ ithuothe, na no we Mwathani wa andũ oothe, na nĩ we ũtũmaga andũ oothe meeke maũndũ marĩa moothe angĩenda, o na aikaraga thĩinĩ wa andũ oothe. Ithuothe o mũndũ nĩaheetwo kĩheeo kĩa mwanya kũringana na ũrĩa Kristũ aheanĩĩte.  O ta ũrĩa maandĩko moigĩĩte atĩrĩ: “Rĩrĩa aambatire igũrũ, nĩatongoririe andũ arĩa aatahĩĩte, akĩhe andũ iheeo.” Rĩu-rĩ, kuuga atĩ nĩambatire igũrũ nĩkuuga atĩa? Nĩkuuga atĩ aambire gũikũrũka nginya gũũkũ thĩ kũrĩa kũriku mũno.#. Thĩ kũrĩa kũriku mũno: Kana “kũrĩa kũriku; kana; thĩ yo nyene.” Kwoguo ũcio waikũrũkire no we wacookire akĩambata igũrũ, o igũrũ mũno nĩguo akoragwo e kũndũ guothe thĩinĩ wa thĩ. Nĩ we waheire andũ a thĩ iheeo: agĩthuura amwe matuĩke atũmwo, angĩ anabii, angĩ ahunjia a Ũhoro ũrĩa Mwega, angĩ arĩithi a andũ, na angĩ arutani. Eekire ũguo nĩguo ahaarĩrie andũ oothe a Ngai nĩ ũndũ wa wĩra wa gũtungata, nĩ geetha eekĩre hinya mwĩrĩ wa Kristũ. Kwoguo ithuothe nĩtũgaakinyĩra ũrũmwe wa wĩtĩkio na ũmenyo wa Mũrũ wa Ngai tũkĩgĩe na ũgima tũgĩkinyĩre ũgima o ta ũrĩa Kristũ we mwene akoragwo naguo kũna. Tũtigaagĩcooka gũtuĩka ciana iria ithinĩkanagio na mbere na thuutha, na ikaagaagio nĩ rũhuuho o ruothe rwa moorutani ma andũ arĩa maheenanagia, arĩa matũmaga andũ arĩa angĩ mahĩtie na ũndũ wa mawara marĩa mahũthagĩra. Handũ ha ũguo tũngĩaragia ũhoro wa ma tũtongoreetio nĩ wendo no tũkũre tũhaanane na Kristũ, ũrĩa arĩ we mũtongoria maũndũinĩ moothe.  Nĩ ũndũ wa hinya wake ciĩga ciothe cia mwĩrĩ nĩinyiitithanĩĩtio hamwe, na mwĩrĩ wothe ũkoohanio nĩ marũngo marĩa ũheetwo. Kwoguo rĩrĩa kĩĩga kĩmwe kĩaruta wĩra ta ũrĩa kĩagĩrĩirwo mwĩrĩ wothe nĩũkũraga na ũkeyaka nĩ ũrĩa wendanĩĩte guo mwene. Ũtũũro mwerũ thĩinĩ wa Kristũ Rĩu rĩĩtwainĩ rĩa Mwathani nĩngũmũkaania atĩ mũtigaacooke gũikaraga ta ũrĩa andũ a Ndũũrĩrĩ maikaraga, arĩa meciiria maao me ma tũhũ na makoragwo me ndumainĩ mataranoinĩ maao. O matirĩ na gĩcunjĩ ũtũũroinĩ ũrĩa ũheanagwo nĩ Ngai nĩ tondũ wa ũrĩa marĩ ahũhũũtĩki na wa ũrĩa marĩ aremi. Nĩ ũndũ wa rũtũrĩko rwao nĩmeheanĩĩte gwĩkaga maũndũ ma waganu, na mageekaga maũndũ mooru ma mĩthemba yothe makĩiguaga thuti nĩ ũndũ wamo. Ũguo tiguo inyuĩ mwarutirwo ũhoro wa Kristũ! Nĩ ma atĩ inyuĩ nĩmwaiguire ũhoro wake, na mũkĩrutwo ũhoro wa ma ũrĩa wĩ thĩinĩ wa Jesũ.  No mũhaka mwĩyaũre ũmũndũ wa tene ũrĩa ũthũũkĩĩtio nĩkũrũmĩrĩra merirĩria maaguo ma maheeni. Ngoro cianyu na meciiria maanyu no mũhaka cierũhio,  na mwĩhumbe ũmũndũ mwerũ ũrĩa wombirwo ũhaanaine na Ngai, o guo wĩyonithanagia na ũtũũro mũrũngĩrĩru na mũthingu.  Kwoguo tigaai ũhoro wa maheeni! Mũndũ nĩaheage ũrĩa ũngĩ ũhoro wa ma, nĩ amu ithuĩ mũndũ o mũndũ nĩ kĩĩga kĩa ũrĩa ũngĩ.  Mwaraakara-rĩ, menyagĩrĩraai maraakara matikamũhĩtithagie, na mũtikaarekage mũthenya ũtuke o mũraakarĩĩte. Tigagaai kũhe Ngoma mweke. Mũici nĩatige gũcooka kũiya, kaba arutage wĩra na mooko maake akeyonagĩra gĩa kũrĩa kuuma thithinoinĩ yake, o na akahotaga gũteithĩrĩria arĩa marĩ na mathĩĩna. Tigagaai kwaragia mĩario mĩũru; aragiai o ĩrĩa mĩega ya gũthondeka na ya gũteithĩrĩria nĩ geetha andũ arĩa mekũigua mũkĩaria makagunĩka. Tigagaai kũiguithia Roho Mũtheru wa Ngai kĩeha; Roho ũcio nĩ we mwekĩrirwo e rũũri rwa kũmenyithania na ma atĩ mũthenya nĩũgaakinya mũkũũrwo. Thengiai gatagatĩinĩ kaanyu ũũru wa ngoro, maraakara, mang'ũrĩ, gũtetania, gũcambania, o hamwe na maũndũ marĩa mangĩ moothe mooru.  Iguanagĩrai tha mũndũ na ũrĩa ũngĩ, tuganagaai na muohanagĩre mũndũ na ũrĩa ũngĩ, o ta ũrĩa Kristũ aatũmire o na inyuĩ muoherwo nĩ Ngai.