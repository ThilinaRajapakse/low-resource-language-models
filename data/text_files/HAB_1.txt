 Ĩno nĩ yo ndũmĩrĩri nditũ ĩrĩa MWATHANI aaguũrĩirie mũnabii Habakuku. Habakuku gũteta nĩ ũndũ wa kĩhooto kwaga MWATHANI, ngũtũũra hĩndĩ ĩigana atĩa ngũkayagĩra ũndeithie ũkaaga kũnjigua, na ũkaaga kũũhonokia harĩ andũ arĩa matũmagĩra hinya? Nĩkĩ gĩgũtũma ũnyonie o maũndũ ma mahĩtia na ma mathĩĩna? Mwanangĩko na maũndũ ma kũhinyanĩrĩria no mo marĩ mbere ya maitho maakwa; mbaara na haaro ironeka na mĩena yothe. Watho nĩũregereetio nakĩo kĩhooto gĩkaaga. Nĩ gũkorwo andũ arĩa aaganu nĩmarigiicĩirie arĩa athingu, na kwoguo kĩhooto nĩkĩhotomeetio. MWATHANI gũcookeria Habakuku.  Naake MWATHANI akĩĩra andũ aake atĩrĩ, “Taikiani maitho mwĩrorere ndũũrĩrĩ; nĩmũgũtuĩka nda mũno na mũgegeare. Nĩ gũkorwo mahindainĩ maya maanyu, nĩngwĩka kĩũndũ mũtageetĩkia, rĩrĩa mũkaigua ũhoro wakĩo.  Atĩrĩĩrĩ, nĩngwarahũra Ababilonia, andũ ooru na matarĩ tha, andũ matuĩkanagia mabũrũri makĩĩnyiitagĩra matũũra matarĩ maao. Nĩ andũ a gwĩtigĩrwo na a kũmakania mũno, nĩ etĩĩi ũguo atĩ, no o kĩhooto na no o matũũganagĩria. Mbarathi ciao nacio irĩ ihenya gũkĩra ngarĩ, na nĩ njũru kũrũũga njũũi iria icangaga kĩhwaĩinĩ. Thigari ciao cia mbarathi ciumaga kũndũ kũraaya ikomookera thũ ciacio o ta ũrĩa rwĩgĩ rwomokagĩra irio ciaruo.  “Thigari icio igũũka na marũrũ maingĩ mũno, andũ maaciigua makaringĩka o na itarĩ irakinya. Igũthiĩ ikĩnyiitaga andũ aingĩ ta mũthanga imatue mĩgwate. Nĩkũnyarara ikũnyarara athamaki na ithekerere anjaama arĩa anene. Nĩikũira nyũmba irĩa njake na thingo cia hinya cia kwĩgitĩra amu igwakĩrĩra ihumbu cia tĩĩri nyũmba icio o nginya cicitoorie. Thuutha ũcio ithiĩ ihĩtũkĩĩte ihaatĩĩte o ta rũhuuho, nĩ andũ aaganu na hinya wao nĩguo ngai yao.” Habakuku gũtetia MWATHANI rĩngĩ MWATHANI Ngai wakwa, o Wee ũrĩa wakwa Mũtheru, githĩ ndũtũire tene na tene? Kwoguo tũtigũkua.#. Tũtigũkua: Maandĩko ma Kĩhibirania moigaga, “Wee ndũkuaga.” MWATHANI Ngai, o Wee ũngitagĩra, ũthuurĩĩte Ababilonia na ũkamahe hinya nĩ geetha matũherithie. No rĩĩrĩ, maitho maaku nĩ matheru mũno matiagĩrĩirwo nĩkwĩrorera ũũru. Wee nawe-rĩ, ndwagĩrĩirwo nĩgũcũũthĩrĩria meehia. Nĩkĩ gĩgũtũma ũcũũthĩrĩrie andũ aaganu? Nĩkĩ gĩgũtũma ũkire rĩrĩa andũ aaganu marameria arĩa athingu kũmakĩra? Ũngĩhota atĩa gũtua andũ ta thamaki, kana ta tũnyamũ tũrĩa tũtaambaga, tũtarĩ na wa gũtũtongoria? Ababilonia magwatagia andũ na ndwano o ta arĩ thamaki makamaguucũrũrũkia makameekĩra netiinĩ ciao na makarũũhia nĩkũnyiita andũ aingĩ. Neti ciao nĩcio imahotithĩĩtie gũtũũra mũtũũrĩre wa igũrũ na ikamahe irio njega mũno. Nĩkĩo nĩmacirutagĩra magongoona na magacitoogereria ũbaani. Kaĩ magũgĩtũũra macomoranagĩra hiũ cia njora, na maanangaga ndũũrĩrĩ mategũciiguĩra tha?