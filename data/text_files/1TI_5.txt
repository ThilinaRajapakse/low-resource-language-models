 Kwĩrutĩra nĩ ũndũ wa andũ arĩa meetĩkĩĩtie Atĩrĩĩrĩ, ndũkaanakũũme mũndũ ũrĩa mũkũrũ, kaba ũmũthaithage ta arĩ thooguo, nao andũ arĩa anyiinyi ũmoonage ta arĩ ciana cia maitũguo. Atumia arĩa akũrũ nao ũmoonage ta aamaitũguo, nao arĩa anyiinyi ũmoonage ta aarĩ a maitũguo na ũikarage na mĩtugo yothe ya ũthingu. Atumia arĩa a ndigwa kũna-rĩ, matĩĩage. Mũtumia wa ndigwa angĩkorwo e na ciana kana akorwo e na ciana cia ciana ciake-rĩ, ciana icio nĩirekwo ciĩrute ũrĩa ciagĩrĩirwo nĩgũteithia mĩciĩ ĩrĩa ciumĩĩte kũringana na wĩtĩkio wacio. Cieka ũguo nĩikũrĩha thiirĩ wa aciari acio, tondũ ũguo nĩguo Ngai eendeete. Mũtumia wa ndigwa ũrĩa wĩ wiki biũ na ndarĩ na mũndũ wa kũmũteithia-rĩ, akoragwo erĩgĩrĩire gũteithio nĩ Ngai, na akoragwo agĩthaitha na akĩhooya Ngai ũtukũ na mũthenya. No mũtumia wa ndigwa ũrĩa ũthiaga gwĩkenia na maũndũ mataagĩrĩire akoragwo e mũkuũ, o na angĩkorwo nĩaroneka ta e muoyo. Atĩrĩĩrĩ, athanaga atĩ maũndũ macio meekagwo nĩguo gũtikaanagĩe mũndũ ũkuona me mooru. Mũndũ angĩaga gũteithia andũ aao, na makĩria andũ a mũciĩ kũrĩa oimĩĩte, nĩareganĩĩte na wĩtĩkio, na nĩ mũũru gũkĩra mũndũ ũrĩa ũteetĩkĩĩtie. Mũtumia wa ndigwa ũrĩa wagĩrĩirwo nĩkwandĩkwo mũtaratarainĩ wa atumia a ndigwa nĩ ũrĩa wĩ na mĩaka makĩria ya mĩrongo ĩtandatũ, na akorwo aarĩ mũtumia wa mũthuuri ũmwe,#. Mũtumia wa mũthuuri ũmwe: Kana “akorwo aarĩ mwĩhokeku harĩ mũthuuriwe.” na gũkorwo kwĩ na ũndũ wa kuonania atĩ nĩarĩ na ciĩko njega: ta cia kũrera ciana ciake ũrĩa kwagĩrĩire, kũnyiita andũ ũgeni, kũhooreria andũ arĩa me na kĩeha, o na kwĩrutanagĩria gwĩka gĩĩko o gĩothe kĩega. Atumia a ndigwa arĩa me na mĩaka ĩnyiihĩire mĩrongo ĩtandatũ matiagĩrĩirwo nĩkwandĩkwo mũtaratarainĩ wa atumia a ndigwa, tondũ hĩndĩ ĩrĩa makaagĩa na merirĩria nĩmakeenda kũhika, magĩtigane na Kristũ; hĩndĩ ĩyo nĩmagaatuĩrwo nĩ ũndũ wa kũregana na kĩĩranĩro kĩao kĩrĩa meeranĩire. Ningĩ mangĩandĩkwo mũtaratarainĩ ũcio nĩmegũtuĩka igũũta, andũ a kũũrũũraga mĩciĩ yene, a njuukũ, mũhuuhu, na andũ a kwaragia maũndũ marĩa mataagĩrĩirwo nĩkwaria. Wendi wakwa-rĩ, nĩ atumia acio anyiinyi a ndigwa mahikage, magĩage na ciana, na marorage mĩciĩ yao nĩguo matikaahe thũ ciitũ ihinda rĩa kwaria ũũru igũrũ riitũ. Amu atumia aingĩ a ndigwa nĩmatigĩĩte njĩra ĩrĩa yagĩrĩire, makarũmĩrĩra Caitaani. Na rĩĩrĩ, angĩkorwo mũtumia#. Mũtumia: Maandĩko mangĩ moigaga “mũndũ mũrũme kana mũtumia, na mangĩ makoiga mũndũ mũrũme.” mwĩtĩkia e na atumia a ndigwa gwake mũciĩ nĩamateithagie. Kanitha nĩũtige kũnengerwo mũrigo ũcio wao, nĩguo ũhote gũteithagia atumia a ndigwa arĩa matarĩ na andũ aao. Nĩkwagĩrĩire atĩ athuuri arĩa matongoragia na njĩra ĩrĩa yagĩrĩire maheagwo mũcaara maita meerĩ, na makĩria arĩa marutaga wĩra na kĩyo wa kũhunjia o na wa kũrutana.  Nĩ gũkorwo maandĩko moigaga atĩrĩ, “Ndũkoohe ndeegwa kanua hĩndĩ ĩrĩa ĩkũhũũra ngano” na “Mũruti wa wĩra no mũhaka aheagwo mũcaara wake.”  Ndũkaaneetĩkĩre mũthuuri wa kanitha athitangwo tiga o hakorirwo he na aira eerĩ kana atatũ. Andũ arĩa meekaga meehia-rĩ, makaanagie andũ oothe makĩiguaga, nĩguo andũ acio nao metigagĩre. Ndakwĩra na ma ndĩ mbere ya Ngai na ya Kristũ Jesũ na ya araika atheru, atĩ ũhingagie mawatho macio ũtegũthuutũkania na ũtegwĩka ũndũ nĩ ũndũ wa kwenda mũndũ. Ndũkaae kũigagĩrĩra mũndũ mooko na ihenya ũkĩmũtoonyia wĩrainĩ wa kanitha. Ndũkaanegwatanie na meehia ma andũ arĩa angĩ; wĩikaragie wĩ mũtheru. Atĩrĩĩrĩ Timotheo, tiga kũnyuaga o maaĩ moiki, nyuaga ndibei niini nĩ ũndũ wa nda yaku, o na nĩ ũndũ wa ũrĩa ũrũaraga kaingĩ. Meehia ma andũ amwe nĩmeyonanagia wega na mamatongoragia o nginya ciirainĩ, no meehia ma andũ angĩ moonekaga thuuthainĩ. Ũguo noguo o namo maũndũ marĩa meega meonanagia, amu o na angĩkorwo matarĩ meega biũ, matingĩhithĩka.