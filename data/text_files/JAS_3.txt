 Rũrĩmĩ Atĩrĩĩrĩ, aariũ na aarĩ a Ithe witũ, tigaai kwenda gũtuĩka arutani mũno nĩ tondũ nĩmũũĩ atĩ ithuĩ arutani tũgaatuĩrwo ituĩro rĩa hinya makĩria ma andũ arĩa angĩ. Nĩ ũndũ ithuothe nĩtwĩkaga mahĩtia kaingĩ kaingĩ. No rĩĩrĩ mũndũ ũrĩa ũtahĩtagia na mĩario yake, ũcio nĩ mwagĩrĩru biũ, na nĩahotaga kũmenyerera mwĩrĩ wake wothe. Rĩu-rĩ, twĩkagĩra mbarathi matamu tũnua nĩguo itwathĩkĩre, na kwoguo nĩtũhotaga gũciroria o kũrĩa tũngĩenda. Ta wĩciriei ũhoro wa meeri: o na ĩ nene ũguo ĩ nene, na ĩgatwarwo nĩ rũhuuho rũnene, nĩhotaga gũtwarwo na kĩgati kĩnyiinyi ĩgagĩthiĩ o kũrĩa mũmĩtwarithia ekwenda. Kwoguo rũrĩmĩ o na rwĩ rũniini ũguo rwĩ rũniini no rwĩtĩĩe na ũhoro wa maũndũ manene. Ta wĩciriei ũrĩa mũtitũ o na wĩ mũnene ũgwatagio nĩ karũrĩrĩmbĩ kaniini. O naruo rũrĩmĩ nĩ ta mwaki. Rũrĩmĩ nĩ bũrũri wa ũũru ũkoragwo wĩ mĩĩrĩinĩ iitũ. Rũrĩmĩ rũthĩĩnagia mwĩrĩ wothe, rũgacina mĩikarĩre iitũ yothe na mwaki ũrĩa rũheagwo kuuma icuainĩ. Mũndũ nĩahoteete kũhooreria ciũmbe iria ingĩ ciothe: nyamũ iria ithiaga na magũrũ mana, nyoni, nyamũ iria itambaga thĩ ta nyoka, na ciũmbe cia maaĩinĩ, no gũtirĩ mũndũ ũrĩ wahota kũhooreria rũrĩmĩ. Rũrĩmĩ nĩ kĩndũ kĩũru mũno na rũkoragwo rũiyũirwo nĩ ũrogi.  Nĩruo tũcookagĩria Mwathani na Ithe witũ ngaatho naruo, na noruo tũrumaga mũndũ ũrĩa ũngĩ naruo, o na oombĩĩtwo na mũhianĩre wa Ngai. Ciugo cia gũcookia ngaatho na cia kũrumana ciumaga kanua o ro kamwe. Aariũ na aarĩ a Ithe witũ, ũguo tiguo kwagĩrĩire kũhaana! Kwahoteka atĩa gĩthima o ro kĩmwe gĩtherũke maaĩ meega na maaĩ marũrũ. Aariũ na aarĩ a Ithe witũ, mũkũyũ-rĩ, wakĩhota gũciara ndamaiyũ, kana mũthabibũ ũciare ngũyũ? No taguo gĩthima kĩa maaĩ ma cumbĩ gĩtangĩtherũka maaĩ meega. Ũũgĩ kuuma igũrũ Rĩu-rĩ, nĩharĩ mũndũ mũũgĩ ũtaũkagĩrwo nĩ maũndũ gatagatĩinĩ kaanyu? Mũndũ ũcio nĩakĩonanie ũndũ ũcio na mĩikarĩre yake mĩega, na ciĩko njega ciĩkĩĩtwo na ũhooreri na ũũgĩ. No rĩĩrĩ, angĩkorwo ngoroinĩ cianyu mwĩ na rũthũũro na mwĩyendo, tigaai gũthaahia ũũma mũkĩĩgana ũrĩa mũrĩ oogĩ. Ũũgĩ ũcio tiguo ũikũrũkaga kuuma igũrũ; nĩ wa gũũkũ thĩ, na ti wa kĩĩroho; nĩ wa gĩthemba kĩa ngoma. Handũ hoothe harĩa hakoragwo na ũiru, na kwĩyenda, no ho hakoragwo na ngũĩ na mawaganu moothe. No ũũgĩ wa kuuma igũrũ o mbere ũkoragwo wĩ mũtheru; ningĩ nĩ wa thaayũ, gũkiranĩrĩria, na kwendana; ũkoragwo ũiyũirwo nĩ tha na ciĩko njega, na ndũrĩ mũthuutũkanio o na kana ũhinga. Maciaro ma ũthingu nĩmo magethagwo kuuma harĩ thaayũ ũrĩa ũhandagwo nĩ arĩa eendi thaayũ.