 Joashu mũthamaki wa Juda (Maũ .-) Na rĩĩrĩ, Joashu aambĩrĩirie gũthamaka Juda mwakainĩ wa mũgwanja wa ũthamaki wa Jehu bũrũriinĩ wa Isiraeli. Naake agĩthamaka mĩaka mĩrongo ĩna e Jerusalemu. Nyina eetagwo Zibia na oimĩĩte itũũra rĩa Beerisheba. Naake Joashu agĩĩka maũndũ maingĩ marĩa moonagwo marĩ meega nĩ MWATHANI matukũ moothe ma muoyo wake, o ta ũrĩa Jehoiada mũthĩnjĩri Ngai aamũtaaraga. No rĩĩrĩ, kũndũ kũrĩa gũtũũgĩru gwathaathayagĩrio mĩhianano gũtiigana kweherio, na ningĩ andũ no maathiaga na mbere kũrutĩra magongoona kuo, o na gũcina ũbaani.  Naake Joashu agĩĩta athĩnjĩri Ngai, akĩmaatha maige mbeeca iria ciarutĩĩtwo nĩ ũndũ wa magongoona kũu Hekaarũinĩ, ĩrĩ maruta marĩa maarutagwo hĩndĩ ciothe, o na mbeeca iria ciarutĩĩtwo na njĩra ya kwĩyendera. O mũthĩnjĩri Ngai aagĩrĩirwo nĩkũmenyerera mbeeca iria aareehagĩrwo nĩ andũ arĩa aatungataga, na ciothe igĩgĩtuĩka cia gũthondekaga Hekaarũ kũrĩa gwatharũkĩĩte. No rĩĩrĩ, mwaka wa mĩrongo ĩĩrĩ na ĩtatũ wa ũthamaki wa Joashu-rĩ, athĩnjĩri Ngai matiakoreetwo mathondekeete Hekaarũ ĩyo kũrĩa gwatharũkĩĩte. Hĩndĩ ĩyo mũthamaki Jehoashu agĩĩta Jehoiada na athĩnjĩri Ngai arĩa angĩ akĩmooria atĩrĩ, “Nĩkĩ kĩgirĩĩtie mũthondeke Hekaarũ kũrĩa gũtharũkĩĩte? Kuumagia rĩu mũtikaanacooke kũiga mbeeca iria mwamũkĩra; no mũhaka mũcinenganagĩre nĩguo ikarutithio wĩra wa gũthondeka Hekaarũ kũrĩa gũtharũkĩĩte.” Nao athĩnjĩri Ngai magĩĩtĩkĩra ũguo, o na magĩtiga gũthondeka Hekaarũ kũrĩa gwatharũkĩĩte o eene. Naake Jehoiada akĩoya ithandũkũ, agĩtũra irima ngunĩkoinĩ, akĩrĩiga mwena wa kĩgongoona, o mwenainĩ wa ũrĩo mũndũ agĩtoonya Hekaarũinĩ. Hau nĩ ho athĩnjĩri Ngai arĩa maikaragia mũrango meekagĩra mbeeca ciothe iria ciarutagwo kũu Hekaarũinĩ. Naake mwandĩki wa maũndũ ma mũthamaki, marĩ na Mũthĩnjĩri Ngai Ũrĩa Mũnene magagĩtaraga mbeeca icio rĩrĩa moona ciaingĩha, magacooka magacioha na tũkũnia. Na hĩndĩ o yothe marĩĩkia kwandĩka mũigana wacio, magacinengera andũ arĩa meehokeirwo wĩra kũu Hekaarũinĩ, nao makarĩha mabundi ma mbaaũ na aaki angĩ arĩa maarutaga wĩra wa gũthondeka Hekaarũ. Ningĩ o na makarĩha aaki na mahiga, o na acũũhia aamo, o na makagũra mbaaũ, na mahiga ma gũthondeka kũrĩa gwathũũkĩĩte, o na kũrĩha mahũthĩro marĩa maahũthĩkaga ma gũthondeka Hekaarũ. Na rĩĩrĩ, mbeeca icio itiigana gũthondekithia ikombe cia betha, mbakũri, tũrumbeeta, tũmĩĩhato twa kũhoria ndambĩ cia taawa, kĩndũ o na kĩ gĩa thahabu, kana kĩa betha. Mbeeca icio ciothe ciarĩ cia mĩcaara ya aruti wĩra, na kũgũra indo cia gũthondeka Hekaarũ.  Ningĩ gũtiarĩ na bata wa kũũria arutithia wĩra ũrĩa maahũthagĩra mbeeca icio, tondũ maarĩ andũ ehokeku.  Ha ũhoro wa mbeeca iria ciarutagwo nĩ ũndũ wa igongoona rĩa kũrĩhĩra meehia, o na nĩ ũndũ wa igongoona rĩa meehia-rĩ, icio itiekagĩrwo ithandũkũinĩ, ciarĩ cia athĩnjĩri Ngai. Hĩndĩ ĩyo Hazaeli mũthamaki wa Siria agĩtharĩkĩra itũũra rĩa Gathu akĩrĩtuunyana; agĩcooka agĩtua gũtharĩkĩra Jerusalemu. Naake Joashu mũthamaki wa Juda akĩoya indo ciothe cia magongoona iria ciarutĩĩtwo nĩ athamaki arĩa maarĩ mbere yake a Juda magaciamũrĩra MWATHANI, nao nĩ Jehoshafatu, Jehoramu na Ahazia. Na arĩĩkia gũcituranĩra hamwe na ciake, o na thahabu yothe ĩrĩa yarĩ mũthiithũinĩ wa Hekaarũ, o na nyũmbainĩ ya mũthamaki, agĩcitwarĩra Hazaeli irĩ ta kĩheeo, naake Hazaeli akĩhũndũka akĩaga gũtharĩkĩra Jerusalemu. Na rĩĩrĩ, maũndũ marĩa mangĩ Joashu eekire, maandĩkĩĩtwo Ibukuinĩ rĩa Hisitoria ya Athamaki a Juda. -Nacio, njaama cia mũthamaki Joashu ikĩgĩa ndundu ya kũmũũkĩrĩra. Nacio igĩrĩ ciacio, Jozakaru mũrũ wa Shimeathu na Jehozabadu mũrũ wa Shomeru, ikĩmũũragĩra nyũmbainĩ ĩrĩa yakĩĩtwo handũ haraganĩĩtio na mwena wa irathĩro wa itũũra rĩa Jerusalemu, o njĩrainĩ ĩrĩa ĩikũrũkaga ĩgakinya Sila. Naake agĩthikwo mbĩĩrĩrainĩ cia athamaki kũu itũũrainĩ rĩa Daudi, naake Amazia mũũrũwe agĩtuĩka mũthamaki ithenya rĩake.