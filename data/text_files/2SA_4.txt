 Ishiboshethu kũũragwo Na rĩĩrĩ, rĩrĩa Ishiboshethu mũrũ wa Saũlũ aiguire atĩ Abineri nĩoragĩirwo Heburoni, agĩĩtigĩra mũno na andũ oothe a Isiraeli makĩgwatwo nĩ kĩeha. Naake Ishiboshethu aarĩ na andũ eerĩ arĩa maatongoragia ita ciake cia mbaara, ũmwe eetagwo Baana, naake ũrĩa ũngĩ eetagwo Rekabu aariũ a Rimoni ũrĩa woimĩĩte Beerothu mũhĩrĩgainĩ wa Benjamini, (Beerothu ĩtaragwo ta ĩrĩ gĩcunjĩ kĩmwe kĩa Benjamini.) Nao atũũri a kũu Beerothu nĩkũũrĩra moorĩire Gitaimu, kũrĩa matũũraga kuuma hĩndĩ ĩyo.  Jonathani mũrũ wa Saũlũ, aarĩ na mũũriũ wetagwo Mefiboshethu, ũrĩa warĩ wa mĩaka ĩtaano, rĩrĩa Jonathani na Saũlũ mooragirwo. Hĩndĩ ĩrĩa ũhoro wa kũũragwo kwao, wakinyire itũũra rĩa Jezireeli, mũtumia ũrĩa wamũreraga, akĩmuoya akĩũra; na tondũ wa ihenya rĩrĩa arĩ narĩo akĩmũgũithia naake agĩtuĩka kĩonje. Na rĩĩrĩ, Rekabu na Baana magĩthiĩ mũciĩ kwa Ishiboshethu, magĩkinya kuo mathaa ma mĩaraho, makĩmũkora ahuurũkĩĩte. Naake mũtumia ũrĩa waikaragia mũrango akoreetwo akĩhuuha ngano, no akĩhĩtwo nĩ toro agĩkoma. Kwoguo Rekabu na Baana magĩceema, magĩtoonya thĩinĩ.#. Maandĩko ma Kĩhibirania moigaga atĩ maatoonyire nyũmba metuĩte atĩ nĩ ngano maatwaraga, makĩmũtũra nda, magĩcooka makĩura. Na rĩĩrĩ, marĩĩkia gũtoonya thĩinĩ, magĩthiĩ nyũmba ya toro ya Ishiboshethu, makĩmũkora akomeete toro, akagona. Makĩmũũraga, magĩcooka makĩmũtinia mũtwe, makĩwoya magĩthiĩ naguo ũtukũ wothe matuĩkanĩirie gĩtuambainĩ kĩa Jorodani. Magĩtwara mũtwe ũcio Heburoni kũrĩ mũthamaki Daudi, makĩmwĩra atĩrĩ, “Mũtwe wa Ishiboshethu, mũrũ wa Saũlũ, thũ yaku, ũrĩa wageragia gũkũũraga nĩguo ũyũ. Ũũmũũthĩ MWATHANI nĩagwĩtĩkĩrĩĩtie, mwathi witũ, wĩrĩhĩrie harĩ Saũlũ na njiarwa ciake.” Naake Daudi akĩmacookeria atĩrĩ, “Ndehĩta atĩ MWATHANI ũrĩa ũtũũraga muoyo, nĩ we ũhonokeetie moogwatiinĩ moothe!  Mũrekio ũrĩa wokire kũrĩ niĩ ndĩ Zikilagi, akĩmenyithia ũhoro wa gĩkuũ gĩa Saũlũ, eeciiragia atĩ nĩ ũhoro mwega arareehe. Ndamũnyiitire ngĩmũũragithia. Kĩu nĩkĩo kĩheeo kĩrĩa ndamũheire nĩ ũndũ wa ndũmĩrĩri ĩyo yake njega! Kũngĩgĩkorwo nĩ ũguo-rĩ, nĩ ũũru ũigana atĩa hiihi ingĩmwĩka inyuĩ andũ aaganu, arĩa mũũragĩĩte mũndũ ũtarĩ na ihĩtia akomeete o gwake mũciĩ! Rĩu nĩngwĩrĩhĩria harĩ inyuĩ ndĩmweherie muume thĩ, nĩ ũndũ wa kũmũũraga!” Daudi agĩatha thigari ciake, nacio ikĩũraga Rekabu na Baana, igĩtinia mooko maao o na magũrũ, ikĩmacuuria handũ igũrũ hakuhĩ na karia o kũu Heburoni. No mũtwe wa Ishiboshethu makĩwoya, makĩũthika mbĩĩrĩrainĩ ya Abineri kũu Heburoni.