 Saũlũ gũcemania na Samũeli Na rĩĩrĩ, kwarĩ mũndũ ũmwe warĩ gĩtonga, na warĩ igweta wetagwo Kishu wa mũhĩrĩga wa Benjamini. Aarĩ mũrũ wa Abieli na mũcũkũrũ wa Zeroru, wa nyũmba ya Bekorathu, ĩrĩa yarĩ rũhonge rũmwe rwa mbarĩ ya Afia. Naake aarĩ na mũũriũ wetagwo Saũlũ, mwanake warĩ mũthaka mũno. Saũlũ aarĩ mũraaya gũkĩra andũ arĩa angĩ oothe a Isiraeli, na gũtiarĩ mũndũ ũngĩ mũthaka bũrũriinĩ ũcio wothe kũmũkĩra. Na rĩĩrĩ, ndigiri imwe cia Kishu nĩciorire. Kwoguo agĩkĩĩra Saũlũ mũũrũwe atĩrĩ, “Oya ndungata ĩmwe mũthiĩ mũgacarie ndigiri.” Nao magĩtuĩkanĩria bũrũri wothe ũrĩa ũrĩ irĩma wa Efiraimu, na ng'ongo ciothe cia Shalisha, no matiacionire. Ningĩ magĩtuĩkanĩria ng'ongo ciothe cia Shaalimu, no ndigiri itiarĩ kuo. Magĩcooka magĩtuĩkanĩria bũrũri wothe wa Benjamini, o nakuo matiacionire. Rĩrĩa maakinyire rũgongo rwa Zufu, Saũlũ akĩĩra ndungata yake atĩrĩ, “Nĩtũcooke mũciĩ, nĩ geetha baaba ndagatige gwĩciiria ũhoro wa ndigiri, aambĩrĩrie gũtangĩka nĩ ũndũ witũ.” Nayo ndungata ĩyo ĩgĩcookia atĩrĩ, “Taamba ũtige! Itũũrainĩ rĩĩrĩ kũrĩ mũndũ wa Ngai mũtĩĩku, tondũ maũndũ moothe marĩa oigaga nĩmahingaga. Reke tũthiĩ kũrĩ we; hiihi ahota gũtuĩra kũrĩa tũngĩona ndigiri icio.” Saũlũ akĩũria atĩrĩ, “Twathiĩ kũrĩ we-rĩ, tũkũmũtwarĩra kĩ? Hatirĩ na irio itigarĩĩte mondoinĩ ciitũ, na tũtirĩ na kĩndũ gĩa kũhe mũndũ ũcio wa Ngai. Twĩ na kĩo?” Ndungata ĩyo ĩgĩcookia atĩrĩ, “Ndĩ na mbeeca ciigana ũna, na no ndĩmũhe nĩguo atwĩre kũrĩa tũngĩona ndigiri icio.” -Saũlũ agĩcookia atĩrĩ, “Rĩciiria rĩu nĩ rĩega! Nĩtũgĩthiĩ.” Kwoguo magĩgĩthiĩ itũũrainĩ rĩrĩa mũndũ ũcio mũthingu aatũũraga. Rĩrĩa maambataga itũũrainĩ rĩu, magĩcemania na airĩĩtu maathiaga gũtaha maaĩ, makĩmooria atĩrĩ, “Muoni maũndũ arĩ itũũrainĩ?” (Mahindainĩ macio mũnabii eetagwo muoni maũndũ, na kwoguo rĩrĩa rĩothe mũndũ aangĩendire kũũria Ngai kĩũria, oigaga atĩrĩ, “Reke tũthiĩ kũrĩ muoni maũndũ.”) -Airĩĩtu acio magĩcookia atĩrĩ, “Ĩĩ, arĩ kuo; o na e hau mbere yanyu. Mũngĩhiũha-rĩ, nĩmũkũmũkinyĩra. Mwatoonya itũũra o ũguo-rĩ, nĩmũkũmwona. Akinyire itũũrainĩ ũũmũũthĩ tondũ andũ nĩmekũrutĩra igongoona handũ harĩa hatũũgĩru ha gũthaathaĩria. Andũ arĩa meetĩĩtwo matingĩambĩrĩria kũrĩa, o nginya rĩrĩa arĩkinya ho, tondũ no mũhaka aambe araathime igongoona rĩu. Mũngĩthiĩ o ro rĩu, nĩmũkũmũkorerera ataanambata kĩrĩmainĩ kũrĩa.” Kwoguo Saũlũ na ndungata yake magĩthiĩ itũũrainĩ, na rĩrĩa matoonyaga thĩinĩ, makĩona Samũeli ookĩĩte na kũrĩ o eerekeire handũ harĩa hatũũgĩru haathaathayagĩrio. Na rĩĩrĩ, mũthenya ũrĩa wahĩtũkĩĩte MWATHANI nĩerĩĩte Samũeli atĩrĩ, “Rũũciũ mathaa ta maya nĩngaakũreehithĩria mũndũ wa kuuma mũhĩrĩga wa Benjamini, nawe nĩũkaamũitĩrĩria maguta atuĩke mũthamaki wa gwathaga andũ aakwa a Isiraeli, na nĩakaamahonokia kuuma kũrĩ Afilisiti. Nĩ gũkorwo nĩnyoneete mathĩĩna ma andũ aakwa na ngaigua makĩngaĩra ndĩmateithie.” Hĩndĩ ĩrĩa Samũeli oonire Saũlũ, MWATHANI akĩmwĩra atĩrĩ, “Ũyũ nĩ we mũndũ ũrĩa ndĩrakwĩraga ũhoro wake! Nĩ we ũgaathamakĩra andũ aakwa.” Naake Saũlũ agĩgĩthiĩ he Samũeli, o hau aarĩ kĩhingoinĩ, akĩmũũria atĩrĩ, “Tanjĩĩra, muoni maũndũ aikaraga kũ?” Samũeli agĩkĩmũcookeria atĩrĩ, “Nĩ niĩ we. Thiĩi mbere yakwa twambate handũ harĩa hatũũgĩru haathaathayagĩrio. Nĩmũkũrĩanĩra na niĩ ũũmũũthĩ. Rũũciũ rũũciinĩ nĩguo ngaamũcookeria ciũria cianyu ciothe njooke ndeke mwĩthiĩre. Naho ha ũhoro wa ndigiri iria ciorire mĩthenya ĩtatũ mĩthiru-rĩ, mũtigacimakĩre; nĩirĩĩkĩĩtie kuoneka. No rĩĩrĩ, nũũ andũ a Isiraeli mabatairio nĩwe makĩria? Nĩ we mwene na nyũmba ya thooguo.” Saũlũ agĩgĩcookia atĩrĩ, “Niĩ ndĩ wa mũhĩrĩga wa Benjamini, mũhĩrĩga ũrĩa mũniini mũno thĩinĩ wa Isiraeli. Ningĩ mbarĩ iitũ nĩyo ĩteekĩrĩirwo mũno mũhĩrĩgainĩ witũ wa Benjamini. Gũkĩrĩ ũguo-rĩ, nĩkĩ gĩgũgĩtũma ũnjarĩrie ndeto ta icio?” Naake Samũeli agĩtoonyia Saũlũ na ndungata yake nyũmba ĩrĩa yarĩagĩrwo akĩmaikaria handũ ha gĩtĩĩo mũno meethainĩ hamwe na andũ arĩa meetĩĩtwo, haarĩ na andũ ta mĩrongo ĩtatũ. Samũeli agĩkĩĩra mũrugi wa irio atĩrĩ, “Reehe rũgai rũrĩa ndĩrakũnengerire ndĩrakwĩra ũrũige handũ mwanya.” Kwoguo mũrugi wa irio agĩkĩreehe nyama ĩyo ya guoko na kĩande akĩmĩiga mbere ya Saũlũ. Samũeli akiuga atĩrĩ, “Ĩno nĩ yo nyama ĩrĩa ũraigĩirwo. Oya ũmĩrĩe. Ndĩrakũigĩire nĩ geetha ũmĩrĩe ihindainĩ rĩĩrĩ hamwe na arĩa njĩtĩĩte.” Kwoguo Saũlũ agĩkĩrĩanĩra na Samũeli mũthenya ũcio. Rĩrĩa maikũrũkire kuuma handũ harĩa hatũũgĩru haathaathayagĩrio, magĩthiĩ itũũrainĩ, magĩthondekera Saũlũ handũ ha gũkoma igũrũ wa nyũmba#. Igũrũ wa nyũmba: Matukũinĩ macio, nyũmba ciakagwo igũrũ igathimindwo na ikaaraganio wega, na kaingĩ andũ nĩmaakomaga kũu igũrũ., naake agĩgĩkoma ho. Samũeli gũitĩrĩria Saũlũ maguta atuĩke mũthamaki Rũũciinĩ tene Samũeli agĩĩta Saũlũ kuuma kũu aarĩ nyũmba igũrũ akĩmwĩra atĩrĩ, “Ũkĩra, nguumagarie.” Saũlũ agĩgĩũkĩra, makiumagara o eerĩ magĩthiĩ njĩrainĩ. Na rĩrĩa maakinyire mũthiainĩ wa itũũra, Samũeli akĩĩra Saũlũ atĩrĩ, “Ĩra ndungata yaku ĩhĩtũke ĩthiage mbere iitũ.” (Nayo ndungata ĩgĩkĩhĩtũka). Naake Samũeli agĩthiĩ na mbere akiuga atĩrĩ, “Amba weterere haniini, na nĩngũkwĩra ũrĩa Ngai oigĩĩte.”