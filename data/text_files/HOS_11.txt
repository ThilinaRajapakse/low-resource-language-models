 Wendo wa Ngai harĩ andũ aake aremi  MWATHANI aroiga atĩrĩ, “Rĩrĩa Isiraeli aarĩ kaana, nĩndamwendeete na nĩndeetire mũũriũ ũcio wakwa oime Misiri. No rĩĩrĩ, o ũrĩa ndakĩragĩrĩria kũmwĩta-rĩ, noguo aakĩragĩrĩria kũndaihĩrĩria. Andũ aakwa nĩmaarutĩire Baali magongoona na magĩcinĩra ngai cia mĩhianano ũbaani. Ĩndĩ nĩ niĩ ndarutire Isiraeli gwĩtwara na magũrũ, ngĩkĩoya andũ aakwa na mooko maakwa, no matiamenyaga atĩ nĩ niĩ ndamamenyagĩrĩra. Ngĩmaguucia kũrĩ niĩ na tha na wendo; ngĩmooya na igũrũ ngĩmakomia gĩthũriinĩ gĩakwa; ngĩinamĩrĩra ngĩmahe gĩa kũrĩa.  “Nĩmaregeete kũnjookerera, tondũ ũcio no mũhaka macooke Misiri, na marĩathagwo nĩ Aasiria. Matũũra maao nĩmegũkorererwo nĩ mbaara, nayo yanange ihingo ciamo. Mbaara ĩyo nĩkwananga andũ aakwa, tondũ meekaga maũndũ na mwĩĩro wa ngoro ciao. Nao no gũthiĩ marathiĩ na mbere kũndiganĩria; o na mangĩgakaya nĩ ũndũ wa ũrĩa mahinyirĩirio, matikoona wa kũmateithũra.   “Ingĩhota atĩa gũgũtiganĩria wee, Isiraeli? Ingĩhota atĩa gũkũrekereria? Ndingĩĩtĩkĩra gũkwananga ta ũrĩa ndaanangire Adima. O na ndingĩĩtĩkĩra gũgwĩka ta ũrĩa ndeekire Zeboimu. Ngoro yakwa ndĩngĩnjĩtĩkĩria njĩke ũguo! Wendo ũrĩa ngwendeete naguo nĩ mũnene mũno. Ndingĩĩtĩkĩra gũkũherithia ndĩ mũraakaru; Ndingĩĩtĩkĩra kwananga Isiraeli rĩngĩ. Nĩ ũndũ-rĩ, niĩ ndĩ Ngai, no ndirĩ mũndũ! Nĩ niĩ ũrĩa mũtheru, na ndĩ hamwe nawe. Ndigũũka kũrĩ we ndĩ mũraakaru.  “Andũ aakwa nĩmakaanũmĩrĩra hĩndĩ ĩrĩa ngaararamĩra thũ ciao ta mũrũũthi. Magooka mahiũhĩĩte moimĩĩte na mwena wa ithũĩro. Magooka na ihenya moombũkĩĩte ta nyoni moimĩĩte Misiri, o na mooke moombũkĩĩte o ta ndutuura moimĩĩte Asiria; na niĩ ndĩmacookie rĩngĩ mĩciĩinĩ kwao. Ũguo nĩguo niĩ MWATHANI ndoiga.” Isiraeli na Juda gũtuĩrwo MWATHANI ekuuga atĩrĩ, “Andũ a Isiraeli mahĩtĩrĩirie na maheeni na wara. Nao andũ a Juda no kũũnemera maranemera, o niĩ Ngai ũrĩa Mũtheru na mũthingu.