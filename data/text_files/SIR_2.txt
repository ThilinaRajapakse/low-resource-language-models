 Kwĩhokeka harĩ Ngai Mwana wakwa, angĩkorwo ũkwĩrutĩra gũtungatĩra Mwathani-rĩ, wĩhaarĩrie kũgerio. Tuĩka mũndũ wa ma na mũũmĩrĩria, na rĩrĩa mathĩĩna mooka, wee hoorera. Ikara na Mwathani, ndũkaanamũtiganĩrie, na matukũinĩ ma mũthia wa muoyo waku nĩũgaatũũgĩrio. Ũndũ o wothe ũrĩa wee ũngĩĩkwo, wamũkagĩre na o na ũngĩherithio, wee kirĩrĩria.  Amu thahabu ĩgeragio na mwaki, na andũ arĩa eega mageragio na gũconorwo. Wĩhoke Mwathani, na nĩegũgũteithia. Rũngĩrĩria mĩthiĩreinĩ yaku, na ũige mwĩhoko waku harĩ we.  Inyuothe mũtĩĩaga Mwathani-rĩ etereraai tha ciake, na mũtikaae kwehera kuuma harĩ we nĩguo mũtikaagũe. Inyuothe mũtĩĩaga Mwathani-rĩ, mwĩhokeei, na nĩ ma nĩmũgaatugwo na iheeo. Inyuothe mũtĩĩaga Mwathani-rĩ, ĩrĩgagĩrĩraai maũndũ meega, na gĩkeno gĩa tene o na tene, na tha ciake.  Tamwĩciiriei ũhoro wa njiarwa cia tene. Roraai muone kana Mwathani arĩ aaconora mũndũ o na ũmwe ũmwĩhokeete? Mwathani nĩarĩ atiganĩria mũndũ o na ũmwe ũmũheete gĩtĩĩo? Mwathani nĩarĩ aarekereria mũndũ o na ũmwe ũmũthaathayagia? Mwathani-rĩ, nĩ mũtugi na nĩ mũigua tha; nĩatuohagĩra meehia na agatũhonokia hĩndĩ ya mathĩĩna. No rĩĩrĩ, arĩa maraakaraga nĩmatuĩrĩirwo, ũguo nĩ ta kuuga: eehia oothe arĩa mataaganagĩria njĩra. Nĩ ma andũ oothe arĩa makoragwo na ngoro hũthũ nĩmagaatuĩrwo, amu matikoragwo me na wĩtĩkio, na kwoguo matigaakorwo na gĩa kũmarigĩrĩria. Nĩ ma andũ arĩa mateaga ũkirĩrĩria wao nĩmagaatuĩrwo. Mwathani amaherithia-rĩ, mageeka atĩa? Andũ arĩa matĩĩaga Mwathani matiregaga gwathĩkĩra ciugo ciake; arĩa oothe mamwendeete megũtũũra ũrĩa we eendaga matũũre. Arĩa oothe matĩĩaga Mwathani na mamwendaga nĩmageragia kũmũkenia, na arĩa oothe mamwendeete marĩkoragwo maiyũrĩĩtwo nĩ wathĩki. Arĩa oothe maheaga Mwathani gĩtĩĩo-rĩ makoragwo hingo ciothe mehaarĩirie kũmũtungatĩra. O makoragwo marĩ ahooreri maithoinĩ maake na moigaga atĩrĩ, “Marigĩrĩrio maitũ marĩ mookoinĩ ma Mwathani na matirĩ mookoinĩ ma andũ, amu tha ciake nĩ nyingĩ o ta ũnene wake.”