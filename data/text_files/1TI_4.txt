 Arutani a maheeni Roho nĩoigaga atarĩ na nganja atĩ, matukũ ma kũrigĩrĩria andũ nĩmakaarega gwĩtĩkia: makaambĩrĩria gwathĩkĩra maroho ma maheeni, na kũrũmagĩrĩra moorutani ma ngoma. Moorutani macio mahunjagio nĩ andũ arĩa maheenanagia, arĩa thamiri ciao ikuĩte ikahaana ta icinĩĩtwo na ruoro. Andũ acio nĩ o marutanaga atĩ ti wega kũhikania na kũrĩa irio mĩthemba ĩmwe. No rĩĩrĩ, irio ciothe ciombirwo nĩ Ngai, nĩguo thuutha wa gũcookeria Ngai ngaatho andũ arĩa meetĩkĩĩtie macirĩyage. Amu kĩndũ o gĩothe kĩrĩa kĩombirwo nĩ Ngai nĩ kĩega; gũtirĩ kĩndũ kĩagĩrĩirwo nĩkũregwo. Indo ciothe ciagĩrĩirwo nĩkwamũkagĩrwo na mahooya ma ngaatho. Amu kĩndũ o gĩothe gĩtheragio nĩ kiugo kĩa Ngai o hamwe na mahooya. Ndungata njega ya Kristũ Atĩrĩĩrĩ, ũngĩruta andũ arĩa meetĩkĩĩtie ũhoro ũyũ-rĩ, wee nĩũgũtuĩka ndungata njega ya Kristũ Jesũ, ĩrereetwo na ũhoro wa wĩtĩkio na ũrutani ũrĩa ũrũmĩrĩire. No rĩĩrĩ, reganaga na ng'ano cia tũhũ cia arĩa mateetĩkĩĩtie Ngai. Wĩrutage gũikara na mũtũũrĩre wa ũngai. Amu kũmenyeria mwĩrĩ gũikara wĩ na hinya kwĩ uumithio wa kuo, no kwĩmenyeria gũikara na mũtũũrĩre wa ũngai gũkoragwo na uumithio wa mĩthemba yothe, nĩ ũndũ kũreehage kĩĩrĩgĩrĩro muoyoinĩ ũyũ tũrĩ rĩu na ũrĩa ũgooka. Ũhoro ũyũ nĩ wa ma, na nĩwagĩrĩirwo nĩgwĩtĩkĩrwo o na gwĩtĩkio. Ũhoro ũyũ nĩguo ithuĩ tũnogagĩra#. Tũnogagĩra: Maandĩko mamwe moigaga “tũmenagĩrwo.” na tũkarutĩra wĩra na hinya, amu twĩ na kĩĩrĩgĩrĩro kwĩ Ngai ũrĩa ũrĩ muoyo, ũrĩa mũhonokia wa andũ oothe na makĩria arĩa meetĩkĩĩtie. Atĩrĩĩrĩ, Timotheo, athanaga na ũrutanage ũhoro wa maũndũ macio. Ndũkaareke mũndũ o na ũmwe akũire atĩ tondũ wĩ mũndũ mwĩthĩ, no reke mwarĩrie waku, mĩtugo, wendani, wĩtĩkio, o na mĩikarĩre mĩtheru ĩtuĩke kĩonereria kũrĩ andũ arĩa meetĩkĩĩtie. Mahinda maaku o na hinya waku cihũthagĩre na gũthooma Ũhoro wa Ngai, kũũhunjia, o na kũũrutana nginya ngooka. Ndũkaire kĩheeo kĩa roho kĩrĩa wĩ nakĩo, o kĩrĩa waheirwo na ũndũ wa moohoro marĩa maarathirwo nĩ anabii hĩndĩ ĩrĩa athuuri maakũigĩrĩre mooko. Ĩkaga maũndũ macio wĩheanĩĩte kũna nĩguo ũthii waku wa na mbere woneke nĩ andũ oothe. Atĩrĩĩrĩ, wĩmenyagĩrĩre na ũmenyagĩrĩre ũrutani waku, amu wona weka ũguo, nĩũkwĩhonokia wee mwene na ũhonokie andũ arĩa magũthikagĩrĩria.