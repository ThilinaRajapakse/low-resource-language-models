 MWATHANI gũtuĩra bũrũri wa Aamoni  MWATHANI ekũũria ũhoroinĩ wa andũ a bũrũri wa Aamoni atĩrĩ, “Arũme a Isiraeli marĩ ha? Hatirĩ mũndũ o na ũmwe ũngĩhota kũgitĩra bũrũri wao? Nĩ kĩĩ gĩtũmĩĩte marekererie andũ arĩa mathaathayagia ngai ĩrĩa ĩĩtagwo Moleku megwatĩre rũgongo rwa mũhĩrĩga wa Gadi na matũũre kuo? Atĩrĩĩrĩ, matukũ nĩmarooka, rĩrĩa ndĩrĩtũma andũ a itũũra rĩrĩa rĩnene rĩa Raba maigue mbugĩrĩrio ya mbaara, bũrũri ũtigwo ũrĩ maganjo, na tũtũũra twarĩo tũcinwo na mwaki. Hĩndĩ ĩyo Aisiraeli nĩmarĩĩgwatĩra o rĩngĩ bũrũri wao, kuuma kũrĩ arĩa maamatuunyĩĩte.  “Andũ a Heshiboni, rĩraai muugĩrĩirie, tondũ itũũra rĩa Ai nĩrĩanange! Cakayai, atumia a Raba! Mwĩhumbeei nguo cia makũnia; cakayai, na mũteng'ere mũturuurĩĩte. Ngai yanyu Moleku nĩgũthaamio, hamwe na athĩnjĩri aayo na anjaama aayo. Andũ aya mũtarĩ ehokeku, mwetĩĩyaga nĩkĩ? Hinya wanyu-rĩ, nĩgũthira ũrathira. Mũrehokeete ũtonga wanyu mũkiugaga atĩrĩ, Nũũ ũngĩtũtharĩkĩra? Atĩrĩĩrĩ, ngũmũreehithĩria maũndũ ma kũmũguoyohia kuuma mĩena yothe, o mũndũ oore na njĩra yake atekwĩhũgũra. Mũkũũra inyuothe, o mũndũ ahonokie muoyo wake, haage mũndũ o na ũmwe wa gũcookanĩrĩria thigari cianyu. “No rĩĩrĩ, thuutha wa ũguo, nĩngaatũma bũrũri wa Aamoni ũgaacĩre. Niĩ MWATHANI, nĩ niĩ ndoiga ũguo.” MWATHANI gũtuĩra bũrũri wa Edomu  MWATHANI Mwene Hinya Wothe ekũũria atĩrĩ ũhoroinĩ wa bũrũri wa Edomu, Kaĩ andũ a Edomu mathirĩĩtwo nĩ ũũgĩ? Arĩa mamataaraga nĩgũtiga matigĩĩte kũmataara? Ũũgĩ wao wothe nĩgũthira ũthirĩĩte? Andũ a Dedani! Hũndũkaai mũũre! Mwĩhitheei! Nĩngwananga njiarwa cia Esau, tondũ ihinda rĩa gũciherithia nĩrĩkinyĩĩte. Atĩrĩĩrĩ, agethi a thabibũ-rĩ, githĩ matitigagia thabibũ imwe mĩthabibũinĩ? Aici mangĩũka kũiya ũtukũ-rĩ, githĩ matiiyaga o kĩrĩa mabatairio nĩkĩo? No rĩĩrĩ, niĩ ndigĩĩte njiarwa cia Esau itarĩ o na kĩ; itingĩhota kwĩhitha o na atĩa, tondũ nĩnguũrĩĩtie kũrĩa ciĩhithaga. Atĩrĩĩrĩ, andũ oothe a Edomu nĩmaanangĩĩtwo; hatirĩ o na ũmwe wao mũtigaru. Ndigĩraai ciana cianyu cia ngoriai na nĩndĩcimenyagĩrĩra; rekeei atumia aanyu a ndigwa maige mwĩhoko wao harĩ niĩ.  “Atĩrĩĩrĩ, angĩkorwo arĩa mataagĩrĩirwo nĩkũherithio, nĩmanyuĩrĩire gĩkombe kĩa ihera-rĩ, inyuĩ no inyuĩ mũtekũherithio? Aaca, no mũhaka o na inyuĩ mũnyuĩre gĩkombekĩu! Niĩ mwene ndehĩta na ma atĩ, itũũra rĩa Bozira rĩgũtuĩka kũndũ gwa kũguoyohanagia, na gwa kũnyũrũragio, na kũndũ kwanangĩku kũrĩa andũ marĩgwetaga rĩĩtwa rĩakuo rĩrĩa megũtiganĩra kĩrumi. Na rĩĩrĩ, matũũra moothe marĩa marigainie narĩo megũtũũra maanangĩkĩĩte nginya tene na tene. Niĩ MWATHANI, nĩ niĩ ndoiga ũguo.” Na niĩ ngiuga atĩrĩ, “Edomu, nĩnyiitĩĩte ndũmĩrĩri kuuma harĩ MWATHANI. Atĩrĩĩrĩ, MWATHANI nĩatũmĩĩte mũrekio, akeere ndũũrĩrĩ icookanĩrĩrie mbũtũ ciacio cia ita nĩguo igũtharĩkĩre. Tondũ rĩĩrĩ, MWATHANI nĩegũgũtua bũrũri ũtarĩ hinya gatagatĩinĩ ka mabũrũri marĩa mangĩ, na atũme ũnyararwo nĩ andũ oothe. Wee-rĩ, nĩũheeneetio nĩ mwĩtĩĩo waku, na ndwĩtigĩrĩĩtwo nĩ andũ ta ũrĩa ũreciiria nĩmagwĩtigĩrĩĩte. Ũtũũraga ndwaroinĩ cia mahiga, o gacũmbĩrĩ igũrũ ga kĩrĩma, no rĩĩrĩ, o na gwatuĩka ũtũũraga kũu igũrũ ta rwĩgĩ, nĩngũkũharũrũkia kuuma kuo. Niĩ MWATHANI, nĩ niĩ ndoiga ũguo.”  MWATHANI ekuuga atĩrĩ, “Mwanangĩko ũrĩa ũgũkorerera bũrũri wa Edomu ũgũkorwo wĩ mũũru ũguo atĩ, mũndũ o wothe ũrĩhĩtũkagĩra hakuhĩ naguo, no kuuga ariugaga hĩ hĩ hĩ hĩ-ĩ! Nĩ kũmaka oona ũrĩa wanangĩĩtwo.  Bũrũri wa Edomu ũkwanangwo o ta ũrĩa Sodomu na Gomora na matũũra marĩa maarigainie nakuo maanangirwo; gũtirĩ mũndũ ũgaacooka gũtũũra kuo kana kũraarĩra kuo. Nĩ niĩ MWATHANI ndoiga ũguo. Atĩrĩĩrĩ, ngũũka hahũre andũ a Edomu kuuma bũrũriinĩ wao, o ta ũrĩa mũrũũthi uumagĩra mũtitũinĩ ũrĩa ũrĩ hũgũrũrũinĩ cia rũũĩ rwa Jorodani, ũkahahũra ng'ondu irĩ ũrĩithionĩ ũrĩa imenyereete kũrĩithagio. Ndarĩĩkia gwĩka ũguo-rĩ, nĩngũthuura mũndũ o ũrĩa ngwenda aathage bũrũri ũcio. Nũũ ũngĩhaananio na niĩ? Nĩ mũndũ ũrĩkũ ũngĩgeria kũng'eng'ana na niĩ? Nĩ mũtongoria ũrĩkũ ũngĩng'ethanĩra na niĩ? Tondũ ũcio, takĩiguei mũbango mũũru ũrĩa bangĩire andũ a Edomu, na ũrĩa nduĩte ngwĩka andũ a itũũra rĩa Temani. O na ciana ciao nĩirĩguucũrũrio ithiio nacio, nao andũ oothe nĩmarĩmakio mũno nĩ ũhoro ũcio. Atĩrĩĩrĩ, rĩrĩa bũrũri wa Edomu ũrĩng'aũranio-rĩ, mũrurumo waguo nĩũrĩinainia thĩ, nayo mbugĩrĩrio yaguo ĩiguĩke o nginya Iria Ituune.#. Iria Ituune: Kana; Iria rĩa Ĩthanjĩ; kana; Mũcongoco wa Iria wa Akaba. Thũ ĩrĩtharĩkĩra Bozira o ta ũrĩa rwĩgĩ rũtharĩkagĩra na ihenya rũtambarũkĩĩtie mathagu maaguo. Mũthenya ũcio-rĩ, thigari cia Edomu ikaanyiitwo nĩ guoya ta wa mũtumia ũrĩ na ruwo rwa gũciara.” MWATHANI gũtuĩra Damasiki  MWATHANI ekuuga atĩrĩ ũhoroinĩ wa Damasiki, “Andũ a matũũra ma Hamathu na Aripadi nĩmamakĩĩte, tondũ nĩmaiguĩte ũhoro mũũru. Marainaina nĩ guoya, o ta iria rĩrahuuhũkania, na matingĩhoorera. Atĩrĩĩrĩ, andũ a Damasiki nĩmoorĩĩtwo nĩ hinya, na nĩmoorĩĩte nĩ ũrĩa manyiitĩĩtwo nĩ guoya. Marĩ na ruwo na mĩtangĩko, o ta mũtumia ũrarũmwo aciare. Itũũra rĩrĩa rĩrĩ ngumo, rĩrĩa rĩraiyũire gĩkeno rĩtigĩĩtwo rĩrĩ ũtheri! Mũtheya ũcio-rĩ, aanake aarĩo makooragĩrwo njĩrainĩ ciarĩo, nacio thigari ciarĩo ciothe cianangwo. Na rĩĩrĩ, nĩngaacina thingo cia Damasiki, o hamwe na nyũmba cia mũthamaki Benihadadi. Niĩ, MWATHANI Mwene Hinya Wothe, nĩ niĩ ndoiga ũguo.” Ituĩro rĩa mũhĩrĩga wa Kedari na itũũra rĩa Hazoru MWATHANI ekuuga atĩrĩ ũhoroinĩ wa mũhĩrĩga wa Kedari na ng'ongo iria ciathagwo nĩ Hazoru, o iria ciahootirwo nĩ Nebukadinezaru, mũthamaki wa Babilonia, “Tharĩkĩraai andũ a Kedari! Anangaai mũhĩrĩga ũcio wa andũ moimĩĩte mwena wa irathĩro! Mwĩyoereei hema ciao na mahiũ maao, o na mbathiya cia hema ciao na indo ciao ciothe! Tahaai ngamĩĩra ciao mũcooke mũmeere atĩrĩ mwanĩrĩire, ‘Kũguoyohania kũmũkorereire na mĩena yothe!’  “Niĩ MWATHANI, ndĩramwĩra atĩrĩ, andũ aya a Hazoru, ‘Ũrĩraai kũraaya mũno mũkehithe! Tondũ Nebukadinezaru, mũthamaki wa Babilonia nĩabangĩĩte mũbango mũũru igũrũ rĩanyu, na nĩekũmwĩka ũũru.’ Aroiga atĩrĩ, ‘Ũkĩraai tũgatharĩkĩre andũ maikaraga megangarĩĩte, na matũũraga na thaayũ! Itũũra rĩao rĩtirĩ na ihingo o na kana makuburi, tirĩgitĩre o na haniini.’  “Tahaai ngamĩĩra ciao na mahiũ maao! Ngũhurunja andũ arĩa marengagĩrĩra njuĩrĩ ciao, njooke ndĩmareehithĩrie mũthiro na mĩena yothe. Itũũra rĩa Hazoru rĩgũtũũra rĩanangĩkĩĩte nginya tene na tene; mbwe nocio irĩtũũraga kuo. Gũtirĩ mũndũ ũgaacooka gũtũũra kana kũraarĩrĩra kuo. Niĩ MWATHANI, nĩ niĩ ndoiga ũguo.” MWATHANI gũtuĩra Elamu Ĩno nĩ yo ndũmĩrĩri ĩrĩa ndaheirwo nĩ MWATHANI Mwene Hinya Wothe ĩkoniĩ bũrũri wa Elamu rĩrĩa mũthamaki Zedekia aambĩrĩirie gũthamaka bũrũriinĩ wa Juda. Oigire atĩrĩ, “Nĩngũũraga andũ oothe a bũrũri wa Elamu arĩa mooĩ kũratha na mĩguĩ, o acio matũmĩĩte bũrũri ũcio ũgĩe na hinya mũno. Na rĩĩrĩ, nĩngũreehithĩria bũrũri wa Elamu huuho ciumĩĩte na mĩena yothe, hurunje andũ aakuo kũndũ guothe, nginya mahunje mabũrũri moothe. Ningĩ nĩngũtũma andũ a Elamu metigĩre thũ ciao, iria irenda kũmooraga. Atĩrĩĩrĩ, ngwananga andũ a Elamu ndĩ na maraakara mararĩrĩmbũka ta mwaki, na ndĩmatũmĩre mbũtũ cia ita nginya ndigĩrĩre nĩndamaniina o biũ. Ngwananga athamaki aao na atongoria aao, njooke hande gĩtĩ gĩakwa kĩa ũthamaki kuo. No rĩĩrĩ, nĩngaatũma bũrũri wa Elamu ũgaacĩre o rĩngĩ, matukũinĩ ma thuutha. Niĩ MWATHANI, nĩ niĩ ndoiga ũguo.”