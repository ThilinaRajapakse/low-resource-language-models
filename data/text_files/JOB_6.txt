 Mĩario ya Ayubu Naake Ayubu agĩcookia akiuga atĩrĩ: “Ũi ĩiya wakwa-ĩ! Naarĩ korwo mathĩĩna maakwa no mathimwo! Naarĩ korwo kĩeha gĩakwa kĩaigĩrĩrwo ratiriinĩ! No ikorwo iritũhĩĩte gũkĩra mũthanga ũrĩa ũrĩ iriainĩ; nĩkĩo o na ingĩkĩaria na marũrũ mũtikaagege. Mwene Hinya Wothe nĩandathĩĩte na mĩguĩ, na ũrũrũ wayo ũiyũire mwĩrĩinĩ wakwa. Ngai nĩanjitũrũrĩire matũkũya maake.  “Atĩrĩĩrĩ, ndigiri nĩyanagia ĩrĩ nyekiinĩ nduru, kana ndeegwa ikaania ĩtuĩrĩirwo mahuti? Irio itarĩ cumbĩ-rĩ, nĩirĩĩkaga? Mũruru ũrĩa mwerũ wa itumbĩ-rĩ, nĩũrĩ cama? Ngoro yakwa ndĩngĩrirĩria irio ta icio; ingĩcirĩa nĩindwaragia.  “Ũi! Nũũ ũngĩhingĩria ihooya rĩakwa? Naarĩ korwo Ngai ahingĩria wendi wakwa! Naarĩ korwo Ngai eetĩkĩra kũnjũraga! Naarĩ korwo no eetĩkĩre guoko gwake kũũniine! Kĩu nĩkĩo kĩngĩtuĩka gĩkeno gĩakwa; o na ingĩigua ruwo rũigana atĩa, no kũrũũhia ingĩrũũhia! Nĩ gũkorwo ndirĩ ndaregana na watho wa Ngai Ũrĩa Mũtheru.  “Ndĩ na hinya ũrĩkũ nĩguo thiĩ na mbere gweterera? Kĩĩrĩgĩrĩro gĩakwa nĩ kĩrĩkũ, nĩguo thiĩ na mbere gũkirĩrĩria? Kaĩ ndĩ hinya ta ihiga? Kaĩ mwĩrĩ wakwa ũrĩ wa cuuma? Niĩ-rĩ, ndingĩhota gwĩteithia; hinya wakwa wothe nĩ mũthiru.  “Ndĩ thĩĩnainĩ ta ũyũ, ngwenda araata matangĩndirika, o na angĩkorwo nĩndiganĩirie Mwene Hinya Wothe, kana ndimũtiganĩirie. No inyuĩ, araata aakwa, mũũheenereirie o ta njũũĩ iria ihũaga hĩndĩ ya riũa. Ciyũraga maaĩ moimĩĩte mbarabuinĩ magatuĩka munju moothe, no kwara, ikahũa, mĩkuru yacio ĩgatigwo ĩtarĩ maaĩ. Agendi moorũũraga kuo magĩetha maaĩ, makoora magakuĩra o kũu werũinĩ. Agendi moimĩĩte Tema na Sheba meerekagĩra mĩkuruinĩ ĩyo, mehokeete kuona maaĩ, no makaaga kũmoona. Mũhaana o ta njũũĩ icio harĩ niĩ; mũroona maũndũ marĩa mangorereire, mũkandiganĩria nĩ kũmaka. No rĩĩrĩ, kũrĩ mũndũ ndĩ ndeera ahe kĩndũ, kana ahakanĩrĩre? Ningĩ-rĩ, kũrĩ mũndũ ndĩ ndeera andeithũre harĩ thũ yakwa, kana ahatũre harĩ arĩa marahinyĩrĩria?  “Rĩu-rĩ, nĩngũkira thikĩrĩrie; ndaaraai na mũnyonie mahĩtia maakwa. Ciugo cia kĩhooto irĩ hinya, no inyuĩ mũraaria ũrimũ. Mũreciiria ndĩraaria matũhũũhũ; mũrakĩenda gũcookanĩria na mũndũ ũũmĩirwo tha nĩkĩ? Inyuĩ-rĩ, no mũcuukĩre mwana wa ngoriai mĩtĩ, o na mwendie mũraata wanyu mwĩtongie.  “Rĩu-rĩ, ndoraai wega, muone atĩ ndiraheenania. Tigaai kũnduĩra na mahĩtia; mũrenda kũnjonorithia nĩkĩ? Mũreciiria atĩ nĩndĩraheenania, na ndingĩhota gũkũũrana ũũru na wega.”