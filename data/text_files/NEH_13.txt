 Kwĩamũrania na andũ a ndũũrĩrĩ  Na rĩĩrĩ, rĩrĩa Watho wa Musa wathoomagĩrwo andũ na mũgambo mũnene-rĩ, hagĩthoomwo handũ hamwe harĩa haandĩkĩĩtwo atĩ Mũamoni kana Mũmoabi ndaagĩrĩirwo nĩkũũngana hamwe na andũ a Ngai o na rĩ.  Watho ũcio wandĩkĩĩtwo ũguo tondũ Aamoni na Amoabi, matiigana kũhe Aisiraeli irio o na kana maaĩ rĩrĩa moimaga Misiri. Handũ ha gwĩka ũguo, nĩkũhe maaheire Balaamu mbia nĩguo amarume, no Ngai witũ akĩgarũra kĩrumi kĩu gĩgĩtuĩka kĩraathimo. Na rĩĩrĩ, rĩrĩa andũ acio a Isiraeli maiguire Watho ũcio wathoomwo magĩthengia andũ oothe a ndũũrĩrĩ arĩa maarĩ hamwe nao. Nehemia kwagĩria maũndũ Na rĩĩrĩ, Eliashibu, mũthĩnjĩri Ngai ũrĩa wamenyagĩrĩra thitoo cia Hekaarũ, nĩakoreetwo marĩ ndũgũ nene na Tobia kwa ihinda iraaya. Naake akĩmwĩtĩkĩria ahũthagĩre kanyũmba kamwe kanene thĩinĩ wa Hekaarũ. Kanyũmba kau nĩkuo kwagĩrĩirwo kũigagwo maruta ma irio, ũbaani, indo cia kũrutagwo wĩra nacio kũu Hekaarũinĩ, maruta marĩa maaheagwo athĩnjĩri Ngai, gĩcunjĩ gĩa ikũmi kĩa irio, kĩa ndibei, kĩa maguta ma mĩtamaiyũ kĩrĩa kĩaheyagwo Alawii, aini a nyĩmbo kũu Hekaarũinĩ, o na arangĩri ayo. Maũndũ maya moothe magĩĩkĩka ndiarĩ kũu Jerusalemu, nĩ ũndũ mwaka wa mĩrongo ĩtatũ na ĩĩrĩ wa ũthamaki wa Aritashashita wa Babilonia, nĩguo ndacookire harĩ we kũmũhe ũhoro. Na rĩĩrĩ, matukũ manyiinyi mathira akĩĩhe rũũtha na niĩ ngĩcooka Jerusalemu. Ndakinya kuo ngĩmaka mũno nĩ ũndũ wa gũkora Eliashibu eetĩkĩrĩĩtie Tobia ahũthagĩre kanyũmba kamwe thĩinĩ wa Hekaarũ. Ngĩkĩigua ũũru mũno, na ngĩgĩikia indo cia Tobia na nja. Ngĩcooka ngĩatha andũ marute igongoona rĩa gũtheria tũnyũmba na macookie thĩinĩ indo cia Hekaarũ, irio cia mũgũnda, o na ũbaani.  Ngĩcooka ngĩmenya atĩ aini a nyĩmbo Hekaarũinĩ o na Alawii nĩmoorĩĩte kuuma Jerusalemu o mũndũ agacooka mũgũndainĩ wake nĩ ũndũ andũ matiamaheaga kĩrĩa maagĩrĩirwo nĩkũheeo gĩa gwĩteithia nakĩo. Hĩndĩ ĩyo ngĩgĩtetia atongoria nĩ ũndũ wa kwaga kũrũmbũyania na Hekaarũ. Ngĩgĩcookanĩrĩria Alawii o na aini a nyĩmbo, ngĩmacookia wĩrainĩ wao.  Hĩndĩ ĩyo andũ oothe Aisiraeli makĩambĩrĩria kũreehe rĩngĩ kũu thitooinĩ cia Hekaarũ gĩcunjĩ kĩao gĩa ikũmi kĩa irio, kĩa ndibei, na kĩa maguta ma mĩtamaiyũ. Ngĩgĩcooka ngĩthuura andũ a kũmenyagĩrĩra thitoo icio, nao nĩ Shelemia, mũthĩnjĩri Ngai, Zadoku, mũndũ warĩ mũũgĩ ũhoroinĩ wa Watho, na Pedaia Mũlawii. Naake Hanani mũrũ wa Zakuru na mũcũkũrũ wa Matania nĩ we warĩ mũteithĩrĩria wao. Acio nĩ o ndoonire marĩ ehokeku a kũgayanagĩria Aisiraeli arĩa angĩ indo. Ndagũthaitha Ngai wakwa ririkana maũndũ macio moothe, o macio njĩkĩĩte nĩ ũndũ wa Hekaarũ yaku o na ma mũrutĩre wa magongoona.  Ningĩ mahindainĩ macio ngĩona andũ kũu Juda makĩhiha ndibei mũthenya wa Thabatũ. Angĩ nao ngĩmoona magĩkuuithia ndigiri irio, ndibei, thabibũ, ngũyũ na indo ingĩ magĩcitwaraga Jerusalemu mũthenya o ro ũcio. Na niĩ ngĩmakaania matikeendie kĩndũ mũthenya wa Thabatũ. Ningĩ nĩgwatũire andũ amwe kũu Jerusalemu a kuuma itũũra rĩa Turo, meendagĩria andũ a Juda thamaki na indo ingĩ cia bata mũthenya wa Thabatũ. Hĩndĩ ĩyo ngĩgĩtetia anene a Juda ngĩmeera atĩrĩ, “Ũndũ ũyũ mũreeka wa gũthaahia mũthenya wa Thabatũ nĩ mũũru. Ũndũ ta ũyũ nĩguo watũmire Ngai aherithie maithe maanyu rĩrĩa aaniinire itũũra rĩĩrĩ. O na gwatuĩka nĩ ũguo no mũrakĩrĩrĩria gũtũma maraakara ma Ngai maingĩhĩre Aisiraeli nĩ ũndũ wa gũthaahia mũthenya wa Thabatũ.” Nĩ ũndũ ũcio ngĩathana atĩ ihingo ciothe cia itũũra ihingagwo riũa rĩgĩthũa mũthenya wa Thabatũ ũkĩambĩrĩria, na itikahingũragwo o nginya thabatũ ĩrĩthira. Ningĩ ngĩiga ndungata imwe ciakwa ihingoinĩ, nĩguo imenyagĩrĩre gũtikaanatoonyio kĩndũ kũu itũũrainĩ mũthenya wa Thabatũ. Nao ahũũri mbiacara arĩa meendagia indo cia mĩthemba yothe makĩraara na kũu nja ya itũũra rĩa Jerusalemu maita maigana ũna. Hĩndĩ ĩyo ngĩmaarĩria ngĩmeera atĩrĩ, “Gũtirĩ na bata wa kũraaraga na kũu nja ya rũthingo mwetereire atĩ gũkĩe. Mũngĩkaageria gwĩka ũndũ ũyũ rĩngĩ, gũtirĩ ũndũ mũtakoona.” Na kuuma hĩndĩ ĩyo matiacookire gũũka rĩngĩ mũthenya wa Thabatũ. Ngĩcooka ngĩatha Alawii metherie, mookage gũikaria ihingo, nĩguo mamenyagĩrĩre Thabatũ ndĩgathaahio. Ndagũthaitha wee Ngai wakwa, ũndirikane, nĩ ũndũ wa ũndũ ũyũ o naguo, na ũnjaĩre nĩ ũndũ wa ũrĩa tha ciaku cingĩhĩĩte.  Mahindainĩ macio ngĩcooka ngĩmenya atĩ Ayahudi aingĩ nĩmaahikĩĩtie atumia a kuuma Ashidodu, Aamoni na Moabi. Nacio ciana imwe ciao ikĩaria ciaragia rũthiomi rwa Ashidodu kana rwa ndũũrĩrĩ icio ingĩ, na itiahotaga kwaria rũthiomi rwa Kĩyahudi. Na niĩ ngĩmatetia, ngĩmeera atĩ marogwatwo nĩ kĩrumi, na ngĩmahũũra ngĩmamunyaga njuĩrĩ ciao. Ngĩcooka ngĩmeehĩtithia na rĩĩtwa rĩa Ngai atĩ o eene o na kana ciana ciao matikaanahikanie na andũ a ndũũrĩrĩ hĩndĩ ĩngĩ.  Ngĩcooka ngĩmeera atĩrĩ, “Mũthamaki Solomoni aahĩtithirio nĩ atumia a ndũũrĩrĩ. Ũcio-rĩ, aarĩ mũthamaki warĩ igweta gũkĩra athamaki arĩa angĩ oothe. Naake Ngai nĩamwendeete nĩkĩo aamũtuire mũthamaki wa Isiraeli, no nĩagũire meehiainĩ nĩ ũndũ wa kũhikia atumia a ndũũrĩrĩ. Rĩu-rĩ, mũkwenda twĩgerekanie na inyuĩ atĩ tũhĩtĩrie Ngai na ũndũ wa kũhikia atumia a ndũũrĩrĩ?”  Na rĩĩrĩ, mwanake ũmwe wa aariũ a Joiada mũrũ wa Eliashibu, Mũthĩnjĩri Ngai Ũrĩa Mũnene, nĩahikĩĩtie mwarĩ wa Sanibalati, ũrĩa woimĩĩte itũũra rĩa Bethi Horoni. Naake Joiada ngĩmũingata eehere Jerusalemu biũ. Ndagũthaitha Ngai ũririkane ũrĩa andũ acio maathaahirie wĩra wa ũthĩnjĩri Ngai o na kĩrĩĩkanĩro kĩrĩa warĩĩkanĩire na athĩnjĩri Ngai na Alawii. Ngĩgĩtheria andũ acio kuuma harĩ ũndũ o wothe wa ndũũrĩrĩ iria ng'eni. Ngĩcooka ngĩbanga mũtaratara wa ũrĩa athĩnjĩri Ngai na Alawii marĩrutaga mawĩra maao. O na ningĩ ngĩbanga ũrĩa ngũ cia gũcina magongoona irĩreehagwo mahinda marĩa maagĩrĩire o na ũrĩa andũ marĩreehage maruta maao ma maciaro ma mbere. Ndagũthaitha ũririkane maũndũ macio moothe wee Ngai, na ũnjĩke wega.