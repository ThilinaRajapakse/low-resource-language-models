 Baranaba na Saũlũ gũthuurwo na gũtũmwo Na rĩĩrĩ, ihinda rĩu thĩinĩ wa kanitha wa Anitiokia nĩkwarĩ anabii na arutani: Baranaba, Simeoni (ũrĩa wetagwo mũndũ Mũirũ), Lukio (wa kuuma Kurene), Manaeni (ũrĩa wareranĩirio na Herode#. Herode: Ũyũ aarĩ Herode Anitipa Mũthamaki wa Galili. (Rora Luk .). ũrĩa warĩ mũthamaki), na Saũlũ. Rĩrĩa maahooyaga Mwathani mehingĩĩte, Roho Mũtheru akiuga atĩrĩ, “Nyamũrĩraai Baranaba na Saũlũ makarute wĩra ũrĩa ndĩmeetĩire.” Thuutha wa kwĩhinga kũrĩa na kũhooya, makĩmaigĩrĩra mooko makĩmarekereria mathiĩ. Baranaba na Saũlũ marĩ Kuporo Tondũ wa gũtũmwo nĩ Roho Mũtheru, Baranaba na Saũlũ magĩikũrũka Seleukia, magĩcooka magĩthiĩ na meeri nginya gĩcigĩrĩra gĩa Kuporo. Rĩrĩa maakinyire Salamisi, makĩhunjia ũhoro wa Ngai thĩinĩ wa thunagogi ya Ayahudi. Naake Johana Mariko aarĩ hamwe nao e wakũmateithĩrĩria. Rĩrĩa maatuĩkanirie gĩcigĩrĩra kĩu gĩothe magĩkinya handũ heetagwo Pafo, magĩkora Mũyahudi wetagwo Barijesũ, warĩ mũragũri na mũnabii wa maheeni. Mũragũri ũcio aarĩ mũraata wa Barũũthi wa gĩcigĩrĩra kĩu wetagwo Serigio Paũlũ, mũndũ warĩ mũũgĩ. Na rĩĩrĩ, Barũũthi ũcio agĩgĩĩta Baranaba na Saũlũ akĩmeera atĩ nĩekwenda kũigua ũhoro wa Ngai. No mũragũri ũcio wetagwo Elimasi, (amu ũguo nĩguo na Kĩngiriki eetagwo), akĩmakararia akĩgeria kũringĩra Barũũthi ndakaae gwĩtĩkia. No Saũlũ, ũrĩa woĩkaine na rĩĩtwa rĩngĩ Paũlũ, aiyũrĩĩtwo nĩ Roho Mũtheru akĩmũkũũrĩra maitho akĩmwĩra atĩrĩ, “Wee mũrũ wa Ngoma! Wee thũ ya maũndũ moothe ma ũthingu, o wee ũiyũrĩĩtwo nĩ mĩthemba yothe ya mawara, ndũngĩtiga kuogomia njĩra iria nũngarũ cia Mwathani? Atĩrĩĩrĩ, rĩu guoko kwa Mwathani nĩgũgũkinya harĩ we; nĩũgũtuĩka mũtumuumu, ndũgũcooka kuona ũtheri wa riũa kwa ihinda.” Na rĩĩrĩ, ihinda o rĩu Elimasi akĩambĩrĩria kuona marundurundu, akĩũrũũra agĩcaragia mũndũ wa kũmuonereria njĩra amũnyiitĩĩte guoko. Naake Barũũthi o na ũrĩa gwekĩka agĩĩtĩkia, amu nĩagegire nĩ ũrutani wa ũhoro wa Mwathani. Paũlũ na Baranaba me Anitiokia bũrũriinĩ wa Pisidia Naake Paũlũ na arĩa maarĩ naake makĩhaica meeri makiuma Pafo, magĩthiĩ Periga thĩinĩ wa bũrũri wa Pamufulia. Naake Johana ũrĩa wetagwo Mariko akĩmatiga agĩcooka Jerusalemu. Nao magĩcooka makiuma Periga magĩthiĩ kinya Anitiokia bũrũriinĩ wa Pisidia, na mũthenya wa Thabatũ magĩtoonya thunagogi magĩikara thĩ kuo. Kwarĩĩkia gũthoomwo ũhoro kuuma ibuku rĩa Watho wa Musa na rĩa Anabii, anene a thunagogi makĩmatũmanĩra makoorio atĩrĩ, “Aariũ a Ithe witũ, angĩkorwo mũrĩ na ũndũ wa kũũmĩrĩria andũ naguo no mũwarie.” Naake Paũlũ akĩrũũgama, akĩmaheneria na mooko akiuga atĩrĩ: “Andũ aya Isiraeli o hamwe na inyuĩ mũtĩĩĩte Ngai tathikĩrĩriai!  Ngai wa andũ aya a Isiraeli nĩathuurire maithe maitũ, na akĩmatua andũ anene rĩrĩa maatũũraga bũrũriinĩ wa Misiri, agĩcooka akĩmaruta kuo na hinya wake mũnene.  Na rĩĩrĩ, ihinda rĩa ta mĩaka mĩrongo ĩna nĩakirĩrĩĩrie#. Nĩakirĩrĩirie: Maandĩko mamwe moigaga “nĩamenyereire.” mĩtugo yao me werũinĩ.  Arĩĩkia kũniina ndũũrĩrĩ mũgwanja iria ciarĩ bũrũriinĩ wa Kanaani, akĩmahe bũrũri wa andũ acio ũtuĩke igai rĩao.  Maũndũ macio meekĩkire ihinda rĩa mĩaka magana mana na mĩrongo ĩtaano. “Thuutha wa ũguo#. Thuutha wa ũguo: Kana; thuutha wa mĩaka magana mana ma mĩrongo ĩtaano. akĩmahe Atiirĩrĩri Bũrũri nginya hĩndĩ ya mũnabii Samũeli.  Nao magĩcooka makĩũria maheeo mũthamaki, naake Ngai agĩkĩmahe Saũlũ mũrũ wa Kishu, mũndũ wa mũhĩrĩga wa Benjamini. Naake akĩmathamakĩra ihinda rĩa mĩaka mĩrongo ĩna.  Amweheria, akĩoya Daudi akĩmũtua mũthamaki wao, na akiuga ũhoro wake atĩrĩ, ‘Nĩnyoneete Daudi mũrũ wa Jesii arĩ mũndũ ũrĩa ngoro yakwa ĩĩthuurĩire, mũndũ ũrĩa ũrĩĩkaga wendi wakwa wothe.’ Kuuma rũciaroinĩ rwa mũndũ ũyũ nĩ ho Ngai aareeheire andũ a Isiraeli mũhonokia Jesũ, o ta ũrĩa we eeranĩire.  Mbere ya atanaambĩrĩria wĩra wake, Johana nĩahunjĩirie andũ oothe a Isiraeli ũhoro wa kwĩrira meehia maao nĩguo mabatithio.  Naake Johana agĩkuhĩrĩria kũrĩĩkia wĩra wake nĩoigire atĩrĩ, ‘Mũgwĩciiria nĩ niĩ ũ? Ti niĩ ũrĩa mwetereire. Thuutha wakwa nĩgũgũũka mũndũ ũmwe, ũrĩa niĩ o na itarĩ mwagĩrĩru wa kũmuohora iraatũ.’ “Aariũ a Ithe witũ, o inyuĩ ciana cia Aburahamu, o hamwe na andũ aya angĩ matĩĩĩte Ngai; nĩ ithuĩ tũtũmĩirwo ndũmĩrĩri ĩno ya ũhonokio! Amu andũ arĩa matũũraga Jerusalemu, na aathani aao nĩmaaregire kũmũmenya o na makĩaga gũtaũkĩrwo nĩ ciugo cia anabii iria ithoomagwo mĩthenya ya Thabatũ o yothe. O na kũhaana ũguo nĩmaahingirie ciugo cia anabii nĩ ũndũ nĩmaatuĩrĩire Jesũ.  O na angĩkorwo matiarĩ na gĩtũmi kĩiganu gĩa kũmũũragithia-rĩ, nĩmooririe Pilato amũũragithie.  Nao marĩĩkia kũhingia maũndũ maake moothe marĩa maandĩkĩĩtwo, makĩmũcuurũria kuuma mũtĩ igũrũ, makĩmũiga mbĩĩrĩrainĩ. No Ngai akĩmũriũkia kuuma kũrĩ akuũ,  na mĩthenya mĩingĩ nĩoimagĩrĩra andũ arĩa maambatĩĩte naake kuuma Galili magooka Jerusalemu, arĩa rĩu arĩ o aira aake kũrĩ andũ a Isiraeli. Rĩu tũmũreeheire Ũhoro Mwega atĩ: kĩrĩa Ngai eerĩire maithe maitũ,  nĩakĩhingĩĩtie harĩ ithuĩ ciana ciao nĩ ũndũ nĩariũkĩtie Jesũ. O ta ũrĩa kwandĩkĩĩtwo Thaburiinĩ ya keerĩ atĩrĩ: ‘Wee wĩ Mũrũ wakwa; Ũũmũũthĩ nĩndagũciara.’  Naguo ũhoro ũyũ nĩguo Ngai aaririe wa kũriũka gwake kuuma kũrĩ akuũ ndakaanabuthĩre mbĩĩrĩrainĩ rĩ o rĩ: ‘Nĩngaamũhe iraathimo theru na cia ma, iria ndeerĩire Daudi.’  O na nĩoigĩĩte o Thaburiinĩ ĩngĩ atĩrĩ, ‘Ndũkaareka ũrĩa waku mũtheru oone ũhoro wa kũbutha.’ Amu Daudi nĩatungatĩire Ngai ihinda rĩake, na akua agĩthikwo hakuhĩ na maithe maake na agĩkĩbutha. No ũcio Ngai aariũkirie ndaigana kũbutha. Kwoguo aariũ a Ithe witũ nĩtũkwenda mũmenye atĩ, nĩmũrahunjĩrio ũhoro wa kuoherwo meehia nĩ ũndũ wa ciĩko iria Jesũ eekire. Mũndũ o wothe ũkũmwĩtĩkia nĩarĩtuagwo mũthingu maũndũinĩ marĩa Watho wa Musa ũtangĩamũtuire mũthingu. Mwĩmenyerereei, nĩguo ũhoro ũrĩa waririo nĩ anabii ndũkamũkinyĩre rĩrĩa moigire atĩrĩ:  ‘Tathikĩrĩriai inyuĩ anyũrũrania! Makaai na mũkue! Amu ũndũ ũrĩa ndĩreeka ũũmũũthĩ mũtikaawĩtĩkia o na mũndũ angĩmũtaarĩria!’ ” Na rĩrĩa Paũlũ na Baranaba moimaga thunagogi, andũ makĩmathaitha makĩmeera magooka rĩngĩ Thabatũ ĩrĩa yarũmĩrĩire nĩguo mamaarĩrie o maũndũ macio. Rĩrĩa mũcemanio wa thunagogi wathirire, Ayahudi aingĩ o hamwe na andũ a Ndũũrĩrĩ arĩa maagarũrũkĩĩte makaingĩra ndiniinĩ ya Ayahudi, makĩrũmĩrĩra Paũlũ na Baranaba. Nao atũmwo makĩmaarĩria makĩmoomĩrĩria makĩmeeraga maikare wegainĩ wa Ngai. Thabatũ ĩrĩa yarũmĩrĩire hakuhĩ andũ oothe a itũũra makĩgomana handũ hamwe maigue Ũhoro wa Mwathani. No rĩĩrĩ, rĩrĩa Ayahudi moonire kĩrĩndĩ, makĩigua ũiru mũno; magĩkararia maũndũ marĩa maaragio nĩ Paũlũ, na makĩmũruma. No Paũlũ na Baranaba makĩaria moomĩrĩirie makiuga atĩrĩ, “Kwarĩ bata ũhoro wa Ngai wambe ũhunjio kũrĩ inyuĩ. No tondũ nĩmũũregeete na nĩmwĩtuĩrĩire inyuĩ eene atĩ mũtiagĩrĩirwo nĩ muoyo wa tene na tene, nĩtũgũtigana na inyuĩ tũthiĩ kũrĩ andũ a Ndũũrĩrĩ.  Amu ũũ nĩguo twathirwo nĩ Mwathani atĩ: ‘Nĩngũtuĩte ũtheri wa andũ a Ndũũrĩrĩ, nĩ geetha andũ oothe makaahonokio.’ ” Rĩrĩa andũ a Ndũũrĩrĩ maiguire ũguo, magĩkena na makĩgooca ũhoro wa Mwathani; arĩa oothe maathuurĩĩtwo a kuona muoyo wa tene na tene magĩĩtĩkia. Naguo ũhoro wa Mwathani ũkĩhunja kũu guothe. No Ayahudi magĩthogotha anene a itũũra o na atumia a Ndũũrĩrĩ arĩa meyamũrĩire Ngai na maarĩ igweta thĩinĩ wa itũũra. Nao magĩtũma maambĩrĩrie kũnyariira Paũlũ na Baranaba, magĩkĩmaruta nja ya itũũra.  Nao Paũlũ na Baranaba makĩmaribaribĩra rũkũngũ kuuma magũrũ maao, magĩthiĩ itũũra rĩa Ikonio. Nakuo kũu Anitiokia eetĩkia makĩiyũrwo nĩ gĩkeno na Roho Mũtheru.