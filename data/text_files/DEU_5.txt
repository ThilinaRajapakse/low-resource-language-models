 Maathani Marĩa Ikũmi (Tha .-) Naake Musa agĩcookanĩrĩria andũ oothe a Isiraeli akĩmeera atĩrĩ, “Inyuĩ andũ aya a Isiraeli, tathikĩrĩriai mawatho moothe marĩa ngũmũhe ũũmũũthĩ; meruteei na mũmaathĩkagĩre na kinyi. Na rĩĩrĩ, MWATHANI Ngai witũ nĩathondekire kĩrĩĩkanĩro kĩrĩmainĩ gĩa Sinai, to o na maithe maitũ moiki, no o na ithuĩ ithuothe, o ithuĩ arĩa twĩ muoyo ũũmũũthĩ. Naake MWATHANI akĩmwarĩria ũthiũ kwa ũthiũ hau kĩrĩmainĩ e mwakiinĩ thĩinĩ. Na niĩ ihindainĩ rĩu ngĩrũũgama gatagatĩ kaanyu na MWATHANI nĩguo ndĩmwĩre ũrĩa MWATHANI oigaga, nĩ gũkorwo nĩmwetigagĩra mwaki ũcio, na mũtingĩetĩkĩrire kwambata kĩrĩmainĩ. “Naake MWATHANI akiuga atĩrĩ, ‘Niĩ nĩ niĩ MWATHANI Ngai waku, ũrĩa wakũrutire bũrũri wa Misiri, uume nyũmbainĩ ya ũkombo. “ ‘Ndũkaanathaathaiye ngai ingĩ tiga niĩ.  “ ‘Ndũkaanethondekere mĩhianano ya kĩndũ o gĩothe kĩrĩ kũũrĩa igũrũ, kana kĩrĩ gũũkũ thĩ, kana kĩrĩ maaĩinĩ marĩa me rungu rwa thĩ.  Ndũkaanainamĩrĩre mũhianano o wothe kana ũthaathaiye, nĩ amu niĩ MWATHANI Ngai waku ndĩ Ngai ũteendeete kũigananio na ngai ĩngĩ. Nĩherithagia arĩa mathũire, o na ciana ciao, o nginya rũciaro rwa gatatũ na rwa kana. Ningĩ nĩnjiguagĩra andũ ngiri na ngiri tha arĩa manyendeete na makaigua maathani maakwa.  “ ‘Ndũkaanagwete rĩĩtwa rĩakwa na itherũ nĩ gũkorwo niĩ MWATHANI Ngai waku nĩherithagia mũndũ o wothe ũgwetaga rĩĩtwa rĩakwa na itherũ.  “ ‘Menyagĩrĩra mũthenya wa Thabatũ ũwamũrage o ta ũrĩa niĩ MWATHANI Ngai waku ngwathĩĩte.  Rutaga wĩra waku wothe mĩthenya ĩtandatũ. Mũthenya wa mũgwanja nĩ mũthenya wa kũhuurũka ũrĩa wamũrĩirwo MWATHANI Ngai waku. Mũthenya ũcio ndũkaanarute wĩra wee mwene, mũũrũguo, mwarĩguo, ndungata yaku ya mũndũ mũrũme kana ya mũndũ wa nja, ũhiũ waku, o na kana mũgeni ũrĩa ũrĩ gwaku mũciĩ. Ngombo ciaku o nacio nĩciagĩrĩirwo nĩkũhũũrũkaga o ta we. Ririkanaga atĩ o nawe warĩ ngombo bũrũriinĩ wa Misiri, na niĩ, MWATHANI Ngai waku, ngĩkũruta kuo na hinya na ũhoti wakwa mũnene. Nĩkĩo ndĩragwatha ũmenyagĩrĩre mũthenya wa Thabatũ ũwamũrage.  “ ‘Tĩĩa thooguo na maitũguo, ta ũrĩa niĩ MWATHANI Ngai waku ngwathĩĩte, nĩ geetha wonage maũndũ meega, na ũtũũre matukũ maingĩ bũrũri ũrĩa niĩ, MWATHANI Ngai waku, ngũkũhe.  “ ‘Ndũkaanooragane.  “ ‘Ndũkaanatharanie.  “ ‘Ndũkaanaiye.  “ ‘Ndũkaanaigĩrĩre mũndũ ũrĩa ũngĩ kĩgeenyo.  “ ‘Ndũkaanerirĩrie mũtumia wa mũndũ ũrĩa ũngĩ, o na ndũkaanerirĩrie nyũmba yake, mũgũnda wake, ndungata yake ya mũndũ mũrũme kana ya mũndũ wa nja, kana ndeegwa yake, ndigiri yake, kana o kĩndũ gĩake o gĩothe.’  “Macio nĩ mo maathani marĩa MWATHANI aamũheire inyuothe rĩrĩa mwonganĩĩte hau kĩrĩmainĩ. Aamwarĩirie na mũgambo mũnene e mwakiinĩ thĩinĩ, o na e ituinĩ itumanu, akĩmũhe maathani macio, na ndoongereire ũndũ ũngĩ. Agĩcooka akĩmaandĩka ihengereinĩ igĩrĩ cia mahiga akĩĩnengera. Andũ gwĩtigĩra (Tha .-) “Hĩndĩ ĩrĩa mwaiguire mũgambo woimaga ndumainĩ, rĩrĩa kĩrĩma kĩu gĩothe gĩakanaga mwaki, atongoria o na anene a mĩhĩrĩga yanyu magĩũka harĩ niĩ makĩnjĩĩra atĩrĩ, ‘MWATHANI Ngai witũ nĩatuoneetie hinya wake o na riiri wake, rĩrĩa tũiguire agĩtwarĩria e mwakiinĩ thĩinĩ! Ũũmũũthĩ nĩtweyonera atĩ Ngai no aarie na mũndũ, na mũndũ ũcio athiĩ o na mbere gũtũũra muoyo. Rĩu-rĩ, tũgwĩtoonyereria gĩkuũinĩ rĩngĩ nĩkĩ? Mwaki ũcio mũnene ũguo nĩũgũtũniina. Twĩ na ma atĩ tũngĩigua MWATHANI Ngai witũ akĩaria hĩndĩ ĩngĩ no tũkue. Nĩ ũndũ-rĩ, nĩkũrĩ mũndũ wanathiĩ na mbere gũtũũra muoyo thuutha wa kwarĩrio nĩ Ngai ũrĩa ũrĩ muoyo e mwakiinĩ thĩinĩ? Atĩrĩĩrĩ, Musa, cooka ũthikĩrĩrie maũndũ moothe marĩa MWATHANI Ngai witũ ekuuga. Nawe ũgĩcooke ũũke ũtwĩre ũrĩa akwĩra, na ithuĩ nĩtũkũigua na twathĩke.’ “Rĩrĩa MWATHANI aiguire ndeto iria mwaririe akĩnjĩĩra atĩrĩ, ‘Nĩnjiguĩte ndeto ciothe iria andũ aya makwĩrĩĩte, na nĩ njega. Naarĩ korwo maatũũra maiguaga ta ũguo, na matũũre mandĩĩĩte na mathĩkagĩra maathani maakwa moothe, nĩguo o eene na ciana ciao matũũre moonaga maũndũ meega tene na tene! Thiĩ ũkameere macooke hemainĩ ciao. No wee Musa-rĩ, rũũgama o haaha harĩ niĩ, na nĩngũkũhe maathani na mawatho maakwa moothe. Marutage andũ nĩguo mamaathĩkagĩre me bũrũriinĩ ũrĩa ngũmahe.’ “Tondũ ũcio, inyuĩ andũ aya a Isiraeli, mwĩmenyagĩrĩreei mwĩkage maũndũ moothe marĩa MWATHANI Ngai wanyu amwathĩĩte. Mũtikaanakararie watho o na ũmwe wa mawatho maake. Tũũraai mwathĩkagĩra maathani macio moothe, nĩ geetha mũtũũre hĩndĩ ndaaya na muonage maũndũ meega mwĩ bũrũriinĩ ũcio mũkwĩgwatĩra ũtuĩke wanyu.