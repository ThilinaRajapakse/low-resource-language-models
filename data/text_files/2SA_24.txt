 Daudi gũtara andũ (Maũ .-) Ningĩ MWATHANI akĩraakara o rĩngĩ nĩ ũndũ wa Isiraeli na agĩgĩtũma Daudi amareehithĩrie mũtino, akĩmwĩra atĩrĩ, “Thiĩ ũgatare andũ a Isiraeli na a Juda.” Kwoguo mũthamaki agĩkĩĩra Joabu mũnene wa mbũtũ cia ita ciake atĩrĩ, “Ũkĩraai hamwe na atongoria a mbũtũ ciaku cia ita mũthiĩ mĩhĩrĩgainĩ yothe ya Isiraeli kuuma mwena ũmwe wa bũrũri kinya ũrĩa ũngĩ, (ũguo nĩ ta kuuga kuuma Dani kinya Beerisheba) mũgatare andũ. Nĩngwenda kũmenya ũrĩa maigana.” No Joabu agĩcookeria mũthamaki akĩmwĩra atĩrĩ, “Mwathi wakwa mũthamaki, MWATHANI Ngai waku arotũma andũ moongerereke, amoongerere maita igana gũkĩra ũrĩa maigana rĩu magĩtarwo, nawe ũroĩonera ũhoro ũcio. No rĩĩrĩ, ũgũkĩenda gũtara andũ nĩkĩ, we mwathi wakwa mũthamaki.” No rĩĩrĩ, mũthamaki agĩgĩtũma Joabu na anene acio aake a mbũtũ cia ita ciake maathĩkĩre watho ũcio wake. Nao makiuma hau he mũthamaki magĩthiĩ gũtara andũ a Isiraeli. Nao makĩringa rũũĩ rwa Jorodani makĩamba hema ciao na mwena wa na kĩanda wa Aroeri, itũũra rĩrĩa rĩarĩ gatagatĩ ga gĩtuamba, bũrũriinĩ wa Gadi. Moima hau magĩthiĩ na mwena wa rũgongo magĩkinya Jazeri. Na moima hau magĩthiĩ Gileadi o na Kadeshi, bũrũriinĩ wa Ahiti. Magĩcooka magĩthiĩ Dani na moima Dani magĩthiĩ Sidoni kũrĩa kwarĩ na mwena wa ithũĩro. Magĩcooka magĩthiĩ itũũra rĩrĩa rĩairigĩirwo na thingo cia hinya rĩa Turo mwena wa na kĩanda, o na magĩthiĩ matũũra moothe ma Ahivi o na Akanaani. Makĩrĩĩkĩrĩria na Beerisheba kũrĩa kwarĩ na mwena wa kĩanda wa bũrũri wa Juda. Na rĩĩrĩ, thuutha wa mĩeri kenda na matukũ mĩrongo ĩĩrĩ, magĩcooka Jerusalemu marĩĩkĩĩtie kũhungura bũrũri wothe. Naake Joabu agĩkĩhe mũthamaki ithabu rĩa ũrĩa andũ maiganaga maatarwo, arĩa mangĩahotire gũthiĩ mbaarainĩ. Na rĩĩrĩ, kũu Isiraeli kwarĩ andũ ngiri magana manaana (,), nakuo Juda andũ ngiri magana mataano (,.) Na rĩĩrĩ, Daudi arĩĩkia gũtara andũ aake, akĩambĩrĩria gũthĩĩnio nĩ meciiria, agĩkĩĩra MWATHANI atĩrĩ, “Nĩnjĩhĩĩtie mũno nĩ ũndũ wa ũguo njĩkĩĩte. Ndagũthaitha ũnjohere. Nĩnjĩkĩĩte ũndũ wa ũkĩĩgu mũno.” -Hĩndĩ ĩyo MWATHANI akĩĩra Gadi, mũnabii wa Daudi, atĩrĩ, “Thiĩ wĩre Daudi atĩ, ndĩramũhe maũndũ matatũ ma gũthuura, athuure ũmwe ũrĩa ngũmwĩkĩra.” Rũũciinĩ rũũrũ rũngĩ, Daudi arĩĩkia gũũkĩra, Gadi agĩthiĩ kũrĩ we, akĩmwĩra ũrĩa wothe MWATHANI oigĩĩte, akĩmũũria atĩrĩ, “Ũkwenda ũndũ ũrĩkũ? Ng'aragu mĩaka ĩtatũ bũrũriinĩ waku wothe, mĩeri ĩtatũ ũteng'ereetio nĩ thũ ciaku, kana kũgĩe mũthiro mĩthenya ĩtatũ bũrũriinĩ waku wothe. Rĩu-rĩ, wĩciirie, ũnjĩĩre ngũthiĩ kwĩra MWATHANI atĩa.” Naake Daudi agĩcookia atĩrĩ, “Rĩu ndĩ handũ hooru mũno! No rĩĩrĩ, handũ ha kũherithio nĩ andũ, kaba kũherithio nĩ MWATHANI we mwene nĩ ũndũ tha ciake nĩ nyingĩ mũno.” Nĩ ũndũ ũcio MWATHANI agĩgĩtũma kũgĩe mũthiro Isiraeli guothe kuuma rũũciinĩ rũu o nginya ihinda rĩrĩa atuĩte. Nakuo bũrũri ũcio wothe kuuma mwena ũmwe wa bũrũri kinya ũrĩa ũngĩ gũgĩkua andũ ngiri mĩrongo mũgwanja (,). Na rĩĩrĩ, hĩndĩ ĩrĩa mũraika wa MWATHANI ehaarĩirie kũniina Jerusalemu, MWATHANI akĩĩricũkwo kũherithia andũ aake agĩkĩĩra mũraika ũcio woraganaga atĩrĩ, “Tiga rĩu! Ũguo nĩ mũiganu.” Naake mũraika ũcio aarĩ hakuhĩ na kĩhuuhĩro kĩa ngano kĩa Arauna ũrĩa Mũjebusi. Naake Daudi oona mũraika ũrĩa woragaga andũ agĩkĩĩra MWATHANI atĩrĩ, “Nĩ niĩ mwĩhia, na nĩ niĩ njĩkĩĩte ũũru. No rĩĩrĩ, andũ aya matarĩ kĩene-rĩ, nĩ atĩa meekĩĩte? Ndagũthaitha herithia arĩ niĩ na andũ a nyũmba ya baaba.” Naake Gadi agĩthiĩ he Daudi mũthenya o ro ũcio akĩmwĩra atĩrĩ, “Amba ũthiĩ kĩhuuhĩroinĩ kĩa ngano kĩa Arauna ũgaakĩre MWATHANI kĩgongoona ho.” Daudi agĩgĩathĩkĩra uuge wa MWATHANI, akĩambata o ta ũguo Gadi aamwĩrĩĩte. Naake Arauna agĩcũũthĩrĩria mwena wa kĩanda akĩona mũthamaki na njaama ciake makĩambata na kũrĩ we. Akiuma na nja akĩĩgũithia thĩ magũrũinĩ ma Daudi akĩmũũria atĩrĩ, “Nĩ kĩĩ gĩtũmĩĩte wee mwathi wakwa ũũke kũrĩ niĩ ndungata yaku?” Naake Daudi agĩcookia atĩrĩ, “Njũkĩĩte nĩguo ngũre kĩhuuhĩro gĩaku kĩa ngano, njooke njakĩre MWATHANI kĩgongoona ho. Na thuutha wa gwĩka ũguo agirĩrĩrie mũthiro ũyũ.” Naake Arauna agĩkĩĩra mũthamaki atĩrĩ, “Kĩoe, mwathi wakwa mũthamaki, ũrutĩre MWATHANI ho kĩrĩa ũkuona kĩagĩrĩire. Ndeegwa cia kũruta igongoona rĩa njino nĩcio ici, nayo mĩtĩ ĩrĩa ĩhũũraga ngano o na macooki ma ndeegwa no ũmĩtue ngũ.” Arauna agĩkĩhe mũthamaki indo icio ciothe na agĩcooka akĩmwĩra atĩrĩ, “MWATHANI Ngai waku aroĩtĩkĩra igongoona rĩaku.” No naake mũthamaki agĩcookeria Arauna atĩrĩ, “Aaca, nĩkũrĩha ngũkũrĩha o ũrĩa ingiuma. Ndingĩrutĩra MWATHANI Ngai wakwa magongoona itarĩ kĩndũ o na kĩ ndĩmarutĩire.” Naake Daudi agĩkĩgũra kĩhuuhĩro kĩu kĩa ngano o na ndeegwa icio na icunjĩ mĩrongo ĩtaano cia betha. Daudi agĩakĩra MWATHANI kĩgongoona hau, agĩcooka akĩrutĩra ho magongoona ma njino na ma thaayũ. Na tondũ ũcio MWATHANI akĩigua mahooya ma , akĩgirĩrĩria mũthiro ũcio kũu Isiraeli.