 Jerusalemu kũmenererio Na rĩĩrĩ, roho akĩnjoya na igũrũ akĩndwara kĩhingoinĩ kĩa mwena wa na irathĩro wa Hekaarũ ya Ngai, o kĩu kĩerekeire na irathĩro. Na hau mũrangoinĩ wa kĩhingo kĩu ngĩona arume mĩrongo ĩĩrĩ na ataano. Na rĩĩrĩ, Jaazania mũrũ wa Azuri na Pelatia mũrũ wa Benaia, atongoria eerĩ a rũũrĩrĩ, maarĩ thĩinĩ wao. Naake Ngai akĩnjĩĩra atĩrĩ, “Mũrũ wa mũndũ, aya nĩ andũ arĩa mabangaga mĩbango mĩũru na makaheana mootaari mahĩngĩcanu thĩinĩ wa itũũra rĩĩrĩ. Nĩ o moigaga atĩrĩĩrĩ, ‘Mahinda ti makinyu magwaka nyũmba. Itũũra rĩĩrĩ rĩgũtuĩka nyũngũ ya kũruga, na ithuĩ tũtuĩke nyama.’ Mũrũ wa mũndũ, nĩ ũndũ ũcio, marathĩre moohoro mooru!” Na niĩ ngĩkĩiyũrwo nĩ roho wa MWATHANI, naake MWATHANI akĩnjĩĩra atĩrĩ, “Maarĩrie ũmeere atĩrĩ, MWATHANI aroiga ũũ: Nĩ inyuĩ nyũmba ya Isiraeli mwoiga ũguo? Niĩ mwene nĩnjũũĩ ngoro cianyu.#. Nĩnjũũĩ ngoro cianyu: Kĩhibirania kiugaga, “Nĩnjũũĩ makinya ma maroho maanyu.” Nĩmũiyũrĩĩtie itũũra rĩĩrĩ na ciimba cia andũ arĩa mũũragĩĩte na mũgatũma ciimba ciaragane njĩrainĩ. “Tondũ ũcio, niĩ MWATHANI Ngai ngũmwĩra atĩrĩ, “Itũũra rĩĩrĩ nĩrĩo nyũngũ ya kũruga na andũ arĩa mũũragĩĩte mũkamaaragania kũu njĩrainĩ nĩ o nyama. No rĩĩrĩ, nĩngũmũruta muume kuo. Na tondũ nĩmwĩtigĩrĩĩte rũhiũ rwa njora, nĩngũreka rũhiũ rwa njora rũmuomokere. Nĩ niĩ MWATHANI Mwene Hinya Wothe ndoiga ũguo. Njooke ndĩmũrutũrũre itũũra ndĩmũneane mookoinĩ ma andũ a ndũũrĩrĩ na hingie matua marĩa ndĩmũtuĩrĩire. Mũkooragĩrwo mbaarainĩ mũrĩ o kũu bũrũriinĩ wa Isiraeli mũmenye atĩ niĩ nĩ niĩ MWATHANI. Itũũra rĩĩrĩ rĩtigaatuĩka ta nyũngũ o na kana inyuĩ mũtuĩke ta nyama.#. Nyũngũ o na kana ... nyama: Mĩario ĩrĩa ĩrĩ haaha nĩkũrĩ arĩa meeciiragia atĩ nĩagitĩre ta nyama irĩ nyũngũinĩ ũrĩa ĩgitagirwo nĩ mwaki. Ngaamũherithĩria o kũu bũrũriinĩ wa Isiraeli. Inyuĩ na inyuĩ mũmenye atĩ nĩ niĩ MWATHANI ũrĩa mwagararire mawatho maake na mũkĩaga gwathĩkĩra maathani maake rĩrĩa mwarũmĩrĩire mĩtugo ya ndũũrĩrĩ iria mũhakaine nacio.” Na rĩĩrĩ, hĩndĩ o ĩyo ndarathaga moohoro Pelatia mũrũ wa Benaia akĩringĩka agĩkua. Na niĩ ngĩkĩĩgũithia ndoreetie ũthiũ thĩ ngĩkaya ngiuga atĩrĩ, “Ũi MWATHANI Ngai! Kaĩ ũkũniina andũ a Isiraeli arĩa matigarĩĩte?” Ngai kũhe andũ arĩa atahe kĩĩrĩgĩrĩro Naake MWATHANI akĩnjarĩria akĩnjĩĩra atĩrĩ, “Mũrũ wa mũndũ, andũ arĩa maratũũra Jerusalemu nĩmaraaria ũhoro wanyu o na wa aariũ a thooguo, Aisiraeli arĩa mathaamĩĩtio, makoiga atĩ mũrĩ kũraaya mũno mũtingĩhota gũthaathaiya MWATHANI na atĩ MWATHANI nĩamaheete bũrũri ũcio.” Nĩ ũndũ ũcio MWATHANI Ngai egũkiuga atĩrĩ, “Nĩ ma atĩ nĩndamatwarithirie magatũũre ndũũrĩrĩinĩ ng'eni na ngĩmahurunja mabũrũriinĩ ma kũraaya. No ningĩ nĩngoreetwo hamwe nao mabũrũriinĩ marĩa mathiĩte kwa ihinda. “Kĩmakinyĩrie ũrĩa niĩ MWATHANI Ngai nguuga. Atĩrĩĩrĩ, nĩngaamacookanĩrĩria ndĩmarute mabũrũriinĩ marĩa ndamahurunjĩĩte na ndĩmahe bũrũri wa Isiraeli. Na rĩrĩa magaacooka nĩmagaathengia mĩhianano yothe irĩ magigi ĩrĩa magaakora kuo.  Niĩ na niĩ nĩngaamahe ngoro njerũ na ndĩmeekĩre roho mwerũ. Nĩngaaruta thĩinĩ wao ngoro iria nyũmũ o ta ihiga na ndĩmeekĩre ngoro njathĩki. Na nĩmagaacooka gwathĩkĩra mawatho maakwa na gũconokera maathani maakwa na mamahingagie. Magaatuĩka andũ aakwa na niĩ nduĩke Ngai wao. No arĩa meendeete gũthaathaiya ngai cia mĩhianano cia maheeni na irĩ magigi, acio nĩkũherithia ngaamaherithia nĩ ũndũ wa ũrĩa maaneeka. Nĩ niĩ MWATHANI Mwene Hinya Wothe ndoiga ũguo.” Riiri wa Ngai kwehera Jerusalemu  Thuutha ũcio ciũmbe icio irĩ mathagu ikĩambararia mathagu ikĩũmbũka, namo magũrũ magĩtwarana nacio. Naguo riiri wa Ngai wa Isiraeli waikarĩire o igũrũ rĩa ciũmbe icio. Riiri wa Ngai ũgĩkiuma kũu gatagatĩ ga itũũra ũgĩthiĩ ũkĩrũũgama kĩrĩma igũrũ kĩrĩa kĩrĩ mwena wa irathĩro wa itũũra. Kĩonekiinĩ kĩu, roho wa Ngai akĩnjoya akĩnjookia gatagatĩinĩ ka andũ arĩa maarĩ atahe o kũu Babilonia. Nakĩo kĩoneki kĩrĩa ndooneete gĩkĩbuĩria. Thuutha ũcio nĩndeerire andũ arĩa maarĩ atahe maũndũ moothe marĩa MWATHANI anyoneetie.