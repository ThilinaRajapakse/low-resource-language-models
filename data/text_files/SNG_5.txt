 Mũndũ mũrũme Atĩrĩĩrĩ, wee mwendwa wakwa, o wee mũhiki wakwa, nĩndĩratoonya mũgũnda wakwa, ndĩramaatha indo nungi wega o na manemane, ngarĩa magua maakwa marĩa me na ũũkĩ, na nganyua ndibei yakwa o na iria. Andũ a nja Rĩai na mũnyue, inyuĩ mwendaine, o nginya mũrĩĩo nĩ wendo! Irebeta rĩa kana Mũndũ wa nja Ndĩrakomeete, no nĩndĩreiguaga. Ndĩraroota mwendwa wakwa akĩringaringa mũrango. Mũndũ mũrũme Hingũrĩra wee mwendwa wakwa, o wee wakwa marirũ, wĩ wakwa wa ngoro. Ndĩmũhehere mũno na nĩndĩrainaina nĩ heho. Mũndũ wa nja Nĩndutĩĩte nguo, na ndigũcicookia; nĩndĩthambĩĩte magũrũ na ndigũkinya thĩ rĩngĩ. Mwendwa wakwa aragĩthukia mũrango, na niĩ ndĩrethithimũkwo. Ndĩragĩũkĩra hingũrĩre mwendwa wakwa, ndĩrakĩnyiita karĩnga ka mũrango, na mooko maakwa maiyũire manemane, na ciara irataata manemane o ĩrĩa ndweku. Ndĩrakĩhingũrĩra mwendwa wakwa, no nĩararĩĩkĩĩtie gũthiĩ. Ĩ ndigũkeneete ndaigwa akĩaria! Ndakĩmũcaria no ndinamuona; ndakĩmwĩta no ndananjĩtĩka.  Arangĩri a itũũra makĩrangĩra itũũra mangora, mahũũra mandiihangia, arangĩri arĩa moima hakuhĩ na rũthingo manduta nguo yakwa. Inyuĩ andũ a nja a Jerusalemu ndamũthaitha mũngĩona ũcio mwendwa wakwa, mwĩreei atĩ ndĩmũrũarie nĩ wendo. Andũ a nja Wee nyarari ĩno, kaĩ mwendwa waku akĩrĩĩte arũme arĩa angĩ na kĩ? Amakĩrĩĩtie kĩ nĩguo ũtwĩhĩtithie? Mũndũ wa nja Mwendwa wakwa nĩ mũthaka na mũrũngarũ, nĩ mwega gũkĩra arũme oothe. Ũthiũ wake ũkengaga ta thahabu, njuĩrĩ yake nĩ yakĩgondoka nĩ njirũ ciri. Maitho maake mathakarĩĩte o ta ndutuura ciikaire rũteereinĩ rwa karũũĩ, ihaana ta ithambĩĩtio na iria igathera cua. Makai maake nĩ mathaka ta mũgũnda ũiyũire indo nungi wega. Mĩromo yake nĩ ta itooka; yororoetio nĩ manemane ndweku. Mooko maake moombĩĩtwo o ũũ wega, eekĩrĩĩte mbete igemeetio na tũhiga twa goro. Mwĩrĩ wake ũtendereete ta mũguongo, na ũkagemio na mĩgathĩ ya tũhiga twa goro twa rangi wa mburuu. Magũrũ maake nĩ marũngarũ na matirĩ mbogoro. Maũũthĩ maake mathakarĩĩte ta irĩma cia Lebanoni agakĩrũngara ta mĩtarakwa yakuo. Mũgambo wake nĩ mũnyoroku mũno, naake nĩ wa kwendeka mũno. Atĩrĩĩrĩ, andũ a nja a Jerusalemu, ũguo nĩguo mwendwa wakwa ahaana.