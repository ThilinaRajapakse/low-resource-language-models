 Kwĩhoka o Ngai wiki#. Thaburi ĩno yandĩkirwo nĩ Daudi. Njetereire o Ngai wiki ngirĩrĩirie; ũhonokio wakwa uumaga harĩ we. We wiki nĩ we ũmenyagĩrĩra na akahonokia; nĩ we mũngitĩri, ndirĩ hingo ngaatoorio. Nĩ nginya rĩ inyuothe mũgũtũũra mũtharĩkagĩra mũndũ ũrĩa o na rũgiri rũmomokanu rũmũkĩrĩĩtie hinya? Mũrabanga o ũrĩa mũngĩmũng'aũrania kuuma ũneneinĩ wake; mũkenagio no maheeni. Mũraathimanaga na tũnua twanyu, no mũkarumana ngoroinĩ cianyu.  Njetereire o Ngai wiki ngirĩrĩirie, nĩ gũkorwo nĩharĩ we njigĩĩte mwĩhoko wakwa. We wiki nĩ we ũmenyagĩrĩra na akahonokia; nĩ we mũngitĩri; ndirĩ hingo ngaatoorio. Ũhonokio wakwa na gĩtĩĩo gĩakwa ciumaga kũrĩ Ngai; nĩ we mũmenyereri wĩ hinya; nĩ we handũ haakwa ha gwĩtharĩra.  Andũ aakwa, mwĩhokageei Ngai mahinda moothe; mũmenyithagiei mathĩĩna maanyu moothe, nĩ gũkorwo nĩ we handũ haitũ ha gwĩtharĩra.  Andũ oothe mahaana o ta ihũũmũka rĩmwe; arĩa atĩĩĩku na arĩa matarĩ atĩĩĩku no tũhũ mũtheri. Mangĩthimwo oothe na ratiri matingĩona ũritũ wa ihũũmũka rĩmwe. Kũhinyanĩrĩria gũtigaatuĩke mwĩhoko waku, ndũkeerĩgĩrĩre kũgĩa na indo na njĩra ya ũtuunyani; o na ũtonga waku ũngĩingĩha, ndũkawĩhoke.  Nĩnjiguĩte makĩria ma riita rĩmwe Ngai akiuga atĩ, hinya nĩ wake,  na atĩ ũtugi wake ndũgarũrũkaga. Wee, MWATHANI, nĩ we ũrĩhaga o mũndũ kũringana na ciĩko ciake.