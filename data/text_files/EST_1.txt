 Kwini Vashiti kũregana na watho wa mũthamaki Ahasuerusu - Atĩrĩĩrĩ, mũthamaki Ahasuerusu arĩ gĩtĩinĩ gĩake kĩa ũnene itũũrainĩ rĩa Susa, mũciĩ mũnene wa Perisia, aathaga mabũrũri igana na mĩrongo ĩĩrĩ na mũgwanja, kuuma India nginya Ethiopia. Mwakainĩ wa gatatũ wa ũthamaki wake nĩathondekeire anene na aathani oothe iruga. Mbũtũ cia ita cia Perisia na cia Media ciarĩ kuo o hamwe na abarũũthi na andũ arĩa a bata a ng'ongo ciothe. Ihindainĩ rĩa mĩeri ĩtandatũ nĩonanirie ũtonga wa ũthamaki wake, na ũrĩa bũrũri watĩĩĩtwo o na hinya waguo. Thuutha wa ũguo, mũthamaki nĩathondekeire andũ oothe, itonga na athĩĩni, arĩa maarĩ itũũrainĩ rĩu inene rĩa Susa, iruga. Iruga rĩu rĩarĩirwo kiumia kĩmwe, na rĩarĩagĩrwo nja ya nyũmba ya mũthamaki. Kũu nja ya nyũmba ya mũthamaki kwagemeetio na itambaya cia gataani cia rangi mwerũ na wa mburuu. Itambaya icio ciacunjurĩĩtio na ndigi cia gataani cia rangi wa babũ na ciohereirwo tũhocioinĩ twa betha tũtheecereirwo itugĩinĩ cia mahiga ma nyaigĩ. Nĩkwarĩ itĩ cia gwĩtiirania ciathondekeetwo na thahabu na betha ciaigĩĩtwo kũu nja ĩrĩa yarĩĩtwo mahiga ma nyaigĩ ma rangi mwerũ, mũtuune, ngoikoni, na mũirũ. Ikombe iria andũ maanyuaga nacio ciarĩ cia thahabu na gũtirĩ kĩahaanaine na kĩrĩa kĩngĩ, na mũthamaki nĩamaheire ndibei na ũtaana. Ũhoroinĩ wa kũnyua gũtirĩ mũndũ wathimagĩrwo;#. Wathimagĩrwo: Kana; waringagĩrĩrio. mũthamaki nĩathĩĩte andũ arĩa maatungatagĩra kwa mũthamaki atĩ mũndũ arekwo anyue o ũrĩa angĩenda. Hĩndĩ ĩyo naake kwini Vashiti aarĩ na iruga aarugithĩirie atumia kũu thĩinĩ mũciĩ kwa mũthamaki. Mũthenyainĩ wa mũgwanja wa iruga, mũthamaki nĩanyuaga akeneete, na nĩagĩĩtire andũ mũgwanja maarĩ ahakũre arĩa mamũtungatagĩra we mwene, na nĩ o Mehumani, Bizatha, Harabona, Bigatha, Abagutha, Zetharu, na Karikasi, akĩmaatha mathiĩ mareehe kwini Vashiti ekĩrĩĩte thũmbĩ yake ya ũkwini nĩguo amuonanie kũrĩ anene na andũ oothe arĩa eetĩĩte. Kwini Vashiti aarĩ mũtumia mũthaka mũno. No rĩĩrĩ, meera kwini Vashiti ũrĩa mũthamaki aathana, akĩrega gũũka. Ũhoro ũcio nĩwaraakaririe mũthamaki mũno. Atĩrĩĩrĩ, mũthamaki nĩarĩ na mũtugo wa kũũria andũ arĩa me na ũmenyo ũhoroinĩ ũkoniĩ watho na mũtaratara. Kwoguo nĩatũmanĩire andũ arĩa maamũtaaraga, arĩa mangĩamenyire ũrĩa kwagĩrĩirwo nĩgwĩkwo. Andũ arĩa kaingĩ ooragia ũtaari nĩ Karishena, Shetharu, Adamatha, Tarishishi, Meresu, Marisena, na Memukani. Acio nĩ o anene mũgwanja a Perisia na Media arĩa maarĩ na itĩ iria nene biũ ũthamakiinĩ ũcio wake. Nĩakĩũririe andũ acio atĩrĩ, “Niĩ mũthamaki Ahasuerusu, njagĩrĩirwo nĩgwĩka atĩa na kwini Vashiti tondũ ndanathĩkĩra watho wakwa ndamũtũmĩra andũ arĩa ahakũre? Watho ũkuuga tũmwĩke atĩa?” Memukani akĩĩra mũthamaki na njaama ciake atĩrĩ, “Kwini Vashiti to mũthamaki wiki ahĩtĩirie, ahĩtĩirie anene oothe o hamwe na andũ oothe a kũrĩa guothe mũthamaki Ahasuerusu aathanaga! Atumia maigua ũhoro wa gĩĩko kĩu gĩa kwini, nĩmekũira athuuri aao amu mekuuga atĩrĩ, ‘Mũthamaki Ahasuerusu aathanire atĩ kwini Vashiti ooke, naake arega gũũka.’ Atumia a anene a Perisia na Media arĩa maigua ũhoro ũcio wa kwini nĩmekũwĩra athuuri aao ũũmũũthĩ o na gũtaanatuka. Atumia kũndũ guothe nĩmekũima athuuri aao gĩtĩĩo, na athuuri makĩraakario nĩ atumia aao. Tondũ ũcio, mũthamaki witũ, ũngĩona arĩ wega-rĩ, ruta watho atĩ Vashiti ndakaanooneke mbere ya mũthamaki rĩngĩ. Aathana atĩ watho ũcio wandĩkwo mawathoinĩ ma Perisia na Media nĩ geetha ndũkaanagarũrwo, na ũcarie mũtumia ũngĩ mwega atuĩke kwini handũ haake. Rĩrĩa watho ũcio waku ũrĩmenyithanio bũrũriinĩ wothe ũrĩa wathaga, mũtumia wothe nĩarĩheaga mũthuuriwe, arĩ gĩtonga kana mũthĩĩni, gĩtĩĩo kĩrĩa kĩagĩrĩire.” Mũthamaki o hamwe na njaama icio ingĩ nĩmaakenirio nĩ rĩciiria rĩu, na mũthamaki agĩgĩĩka ũrĩa Memukani oigĩĩte. Nĩakĩandĩkĩire andũ a bũrũri ndũmĩrĩri, o bũrũri na rũthiomi na mwandĩkĩre wa bũrũri wao, akiuga atĩ mũthuuri wothe no mũhaka akorwo nĩwe mũnene wa mũciĩ wake na ciugo ciake ikoragwo irĩ cia gwathĩkĩrwo.