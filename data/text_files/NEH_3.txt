 Rũthingo rwa Jerusalemu gwakwo rĩngĩ Na rĩĩrĩ, Eliashibu Mũthĩnjĩri Ngai Ũrĩa Mũnene, me na athĩnjĩri Ngai arĩa angĩ, magĩaka rĩngĩ kĩhingo kĩrĩa gĩetagwo kĩhingo kĩa Ng'ondu. Magĩcooka magĩkĩamũra, na magĩgĩĩkĩra mĩrango. Ningĩ makĩamũra rũthingo o nginya mũnaarainĩ wa Igana o na nginyagia mũnaarainĩ wa Hananeli. Nao andũ a Jeriko magĩaka rĩngĩ rũthingo marutĩĩtie harĩa athĩnjĩri Ngai maakinyĩĩtie. Naake Zakuru mũrũ wa Imuri agĩaka rũthingo rũu arutĩĩtie harĩa andũ a Jeriko maakinyirie. Nayo mbarĩ ya Hasenaa ĩgĩaka rĩngĩ kĩhingo kĩrĩa gĩetagwo kĩhingo gĩa Thamaki. Ningĩ makĩrũũgamia buremu na magĩgĩĩkĩra mĩrango. Magĩcooka magĩkĩoha wega na cuuma na magĩgĩĩkĩra mĩgĩĩko ya cuuma ya kũhingaga nayo. Naake Meremothu mũrũ wa Uria na mũcũkũrũ wa Hakozu, agĩthiĩ na mbere gwaka arutĩĩtie kĩhingoinĩ kĩu. Naake Meshulamu mũrũ wa Berekia na mũcũkũrũ wa Meshezabeli, agĩthiĩ na mbere gwaka arutĩĩtie harĩa Meremothu aakinyirie. Naake Zadoku mũrũ wa Baana agĩthiĩ na mbere arutĩĩtie harĩa Meshulamu akinyirie. Nao andũ a Tekoa magĩthiĩ na mbere magĩaka marutĩĩtie harĩa Zadoku aakinyirie. No rĩĩrĩ, andũ arĩa a bata a itũũra rĩu matiigana kũruta wĩra ũrĩa maaheetwo nĩ anene aao. Naake Joiada mũrũ wa Pasea me na Meshulamu mũrũ wa Besodeia magĩaka rĩngĩ kĩhingo kĩrĩa gĩetagwo kĩhingo gĩa Jeshana.#. Kĩhingo gĩa Jeshana: Kana kĩhingo kĩrĩa Gĩkũrũ. O na ningĩ makĩrũũgamia buremu na magĩgĩĩkĩra mĩrango. Magĩcooka magĩkĩoha wega na cuuma na magĩgĩĩkĩra mĩgĩĩko ya cuuma ya kũhingaga. Naake Melatia wa kuuma Gibeoni, Jadani wa kuuma Meronothi, marĩ na andũ a Gibeoni na Mizipa, magĩaka marutĩĩtie harĩa Joiada na Meshulamu maakinyirie. Acio maakire itĩĩna magĩkinyia o hakuhĩ na mũciĩ wa barũũthi ũrĩa wathanaga mwena wa ithũĩro wa rũũĩ rwa Farati. Naake Uzieli mũrũ wa Harihaia, mũturi wa thahabu, agĩaka arutĩĩtie hau. Naake Hanania ũrĩa warĩ mũthondeki wa maguta manungi wega agĩaka arutĩĩtie harĩa Uzieli aakinyirie. Agĩaka itĩĩna rĩake nginya harĩa heetagwo Rũthingo Rwariĩ. Naake Refaia mũrũ wa Huri, ũrĩa wathaga nuthu ya rũgongo rwa Jerusalemu, agĩaka arutĩĩtie harĩa Hanania aakinyirie. Naake Jedaia mũrũ wa Harumafu agĩaka arutĩĩtie harĩa Refaia aakinyirie. Handũ hau haarĩ hakuhĩ na nyũmba yake. Naake Hatushu mũrũ wa Hashabuneia agĩaka arutĩĩtie harĩa Jedaia aakinyirie. Naake Malikija mũrũ wa Harimu me na Hashubu mũrũ wa Pahathu Moabi magĩaka marutĩĩtie harĩa Hatushu aakinyirie. O na ningĩ magĩaka cimuni. Naake Shalumu mũrũ wa Haloheshu, na nĩ we wathanaga nuthu ĩrĩa ĩngĩ ya rũgongo rwa Jerusalemu, agĩaka arutĩĩtie harĩa Malikija na Hashubu maakinyirie. (Ũcio aateithĩrĩirio gwaka nĩ airĩĩtu aake.) Naake Hanuni na andũ arĩa maatũũraga itũũra rĩa Zanoa magĩaka rĩngĩ kĩhingo kĩrĩa gĩetagwo kĩhingo gĩa Gĩtuamba. Magĩcooka magĩgĩĩkĩra mĩrango na magĩkĩoha wega na cuuma, na magĩgĩĩkĩra mĩgĩĩko ya cuuma ya kũhingaga. Ningĩ magĩcooka magĩcookereria rũthingo rũu itĩĩna rĩa mita magana mana na mĩrongo ĩna makĩrũkinyia handũ harĩa heetagwo kĩhingo gĩa Kĩarainĩ. Naake Malikija mũrũ wa Rekabu, na nĩ we wathanaga rũgongo rwa Bethi Hakeremu, agĩaka rĩngĩ kĩhingo kĩrĩa gĩetagwo kĩhingo gĩa Kĩarainĩ. Agĩcooka agĩgĩĩkĩra mĩrango na agĩkĩoha wega na cuuma na agĩgĩĩkĩra mĩgĩĩko ya kũhingaga. Naake Shalumu mũrũ wa Kolihoze, na nĩ we wathanaga rũgongo rwa Mizipa, agĩaka rĩngĩ kĩhingo kĩrĩa gĩetagwo kĩhingo gĩa Gĩthima. Agĩcooka agĩkĩgita wega, agĩgĩĩkĩra mĩrango, agĩkĩoha wega cuuma na agĩgĩĩkĩra mĩgĩĩko ya kũhingaga. Ningĩ no we wakire rũthingo rwa karia karĩa geetagwo karia ga Shela rũrĩa rwariganĩĩtie na mũgũnda wa mũthamaki. Aarwakire nginya ngathĩinĩ iria ciikũrũkĩĩte ciumĩĩte itũũra rĩa Daudi. Naake Nehemia mũrũ wa Azibuku, na nĩ we wathaga nuthu ya rũgongo rwa Bethizuri, agĩaka arutĩĩtie harĩa Shalumu aakinyirie. Aakire arutĩĩtie kũng'ethanĩra na mbĩĩrĩra ya Daudi akĩhĩtũka karia karĩa keenjeetwo, agĩkinyia kambĩinĩ ya thigari. Alawii arĩa maateithĩrĩirie gwaka rĩngĩ rũthingo Na rĩĩrĩ, Alawii aya marũmĩrĩire magĩtwarithia na mbere gwaka rĩngĩ rũthingo rũu kuuma kambĩinĩ ya thigari. Rehumu mũrũ wa Bani agĩaka arutĩĩtie harĩa Nehemia aakinyirie. Naake Hashabia, na nĩ we wathaga nuthu ya rũgongo rwa Keila, agĩaka arutĩĩtie harĩa Rehumu aakinyirie. Aahaakire handũinĩ ha andũ a rũgongo rũu aathaga. Naake Bawai mũrũ wa Henadadi, na nĩ we wathaga nuthu ĩyo ĩngĩ ya rũgongo rwa Keila, agĩaka arutĩĩtie harĩa Hashabia aakinyirie. Naake Ezeri mũrũ wa Jeshua, na nĩ we wathanaga Mizipa, agĩaka arutĩĩtie harĩa Bawai aakinyirie. Hau haarĩ na mwena wa mbere wa harĩa haigagwo indo cia mbaara. Naake akĩhaaka o nginya koonainĩ ya rũthingo. Naake Baruku mũrũ wa Zabai agĩaka arutĩĩtie harĩa Ezeri aakinyirie, akĩhaaka o nginya mũromoinĩ wa nyũmba ya Eliashibu Mũthĩnjĩri Ngai Ũrĩa Mũnene. Naake Meremothu mũrũ wa Uria na mũcũkũrũ wa Hakozu, agĩaka arutĩĩtie harĩa Baruku aakinyirie, agĩkinyia o mũthiainĩ wa nyũmba ya Eliashibu. Athĩnjĩri Ngai arĩa maateithĩrĩirie gwaka rĩngĩ rũthingo Na rĩĩrĩ, athĩnjĩri Ngai aya marũmĩrĩire magĩtwarithia na mbere gwaka rĩngĩ rũthingo rũu. Athĩnjĩri Ngai arĩa maatũũraga hakuhĩ na Jerusalemu magĩaka marutĩĩtie harĩa Meremothu aakinyirie. Naake Benjamini na Hashubu magĩaka marutĩĩtie harĩa athĩnjĩri Ngai acio maakinyirie. Hau maakire haarĩ na mwena wa na mbere wa nyũmba ciao. Naake Azaria, mũrũ wa Maaseia na mũcũkũrũ wa Anania, agĩaka arutĩĩtie harĩa Benjamini na Hashubu maakinyirie. Hau aakire haarĩ na mwena wa mbere wa nyũmba yake. Naake Binui mũrũ wa Henadadi agĩaka arutĩĩtie harĩa Azaria aakinyirie. Aahaakire arutĩĩtie nyũmbainĩ ya Azaria akĩhakinyia koonainĩ ya rũthingo. -Naake Palali mũrũ wa Uzai agĩaka arutĩĩtie harĩa Binui aakinyirie. Aahaakire aharutĩĩtie kuuma koonainĩ ya rũthingo rwa na harĩa mũnaara wa na rũgongo wa nyũmba ya mũthamaki warĩ, hakuhĩ na nja ya arangĩri. Naake Pedaia mũrũ wa Paroshu agĩaka kuuma harĩa Palali aakinyirie. Aahaakire akĩhakinyia handũ haarĩ mwena wa irathĩro hakuhĩ na kĩhingo kĩrĩa gĩetagwo kĩhingo kĩa Maaĩ na harĩa mũnaara ũrĩa wahũthagĩrwo kũrangĩra Hekaarũ warĩ. (Hau haarĩ kamwenainĩ ga itũũra rĩrĩa rĩetagwo Ofeli, na hau nĩ ho aruti wĩra a Hekaarũ maikaraga.) Andũ arĩa angĩ maateithĩrĩirie gwaka rĩngĩ rũthingo Nao andũ a kuuma Tekoa magĩaka marutĩĩtie harĩa Pedaia aakinyirie. Maahaakire kuuma kamwenainĩ karĩa kaariganĩĩtie na mũnaara ũrĩa mũnene wahũthagĩrwo kũrangĩra Hekaarũ. Maahaakire makĩhakinyia hakuhĩ na rũthingo rũrĩa rwarĩ hakuhĩ na Ofeli. Hau haarĩ haao ha keerĩ gwakwa. Nao athĩnjĩri Ngai amwe magĩaka marutĩĩtie harĩa andũ acio a Tekoa maakinyirie. Maarutirie kĩhingoinĩ kĩa Mbarathi maroreetie na rũgongo. O mũndũ aakaga o mbere ya nyũmba yake. Naake Zadoku mũrũ wa Imeri agĩaka arutĩĩtie harĩa athĩnjĩri Ngai maakinyirie naho haarĩ mbere ya nyũmba yake. Naake Shemaia mũrũ wa Shekania agĩaka arutĩĩtie harĩa Zadoku aakinyirie. Ũcio nĩ we waikaragia kĩhingo kĩa Mwena wa Irathĩro. Naake Hanania mũrũ wa Shelemia, me na Hanuni mũrũ wa gatandatũ wa Zalafu magĩcooka magĩaka marutĩĩtie harĩa Shemaia aakinyirie. Hau haarĩ haao ha keerĩ gwaka. Naake Meshulamu mũrũ wa Berekia agĩaka arutĩĩtie harĩa acio eerĩ maakinyirie, naho haarĩ mbere wa nyũmba yake. Naake Malikija, mũturi wa thahabu, agĩaka arutĩĩtie harĩa Meshulamu akinyirie. Naake aahaakire akĩhakinyia nyũmbainĩ ĩrĩa yaikaragwo nĩ aruti wĩra a Hekaarũ na ahũũri a mbiacara. Nyũmba ĩyo yaringaine na kĩhingo kĩa Mifikadi, hakuhĩ na nyũmba yarĩ igũrũ wa koona ya rũthingo rũrĩa rwarĩ na mwena wa rũgongo kwerekera na irathĩro. Nao aturi a thahabu na ahũũri a mbiacara magĩaka marutĩĩtie harĩa Malikija aakinyirie. Maahaakire marutĩĩtie nyũmbainĩ ĩrĩa yarĩ koonainĩ makĩhakinyia kĩhingoinĩ kĩrĩa gĩetagwo Kĩhingo kĩa Ng'ondu.