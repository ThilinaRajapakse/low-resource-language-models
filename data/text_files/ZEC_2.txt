 Kĩoneki kĩa mũndũ ũrĩ na buutikamba Kĩonekiinĩ kĩngĩ nĩndoonire mũndũ anyiitĩĩte buutikamba na mooko! Ngĩkĩmũũria atĩrĩ, “Wathiĩ kũ?” Naake akĩnjookeria atĩrĩ, “Ndathiĩ gũthima Jerusalemu, menye wariĩ na ũraihu wakuo.” Ngĩcooka ngĩona mũraika ũrĩa waragia na niĩ oimaimĩra, naake mũraika ũngĩ agĩũka kũmũtũnga akĩmwĩra atĩrĩ, “Hanyũka ũthiĩ ũkeere mwanake ũũrĩa ũrĩ na buutikamba atĩrĩ, ‘Jerusalemu gũtingĩirigĩkĩra nĩ tondũ gũgũkorwo na andũ aingĩ o na mahiũ maingĩ mũno. No rĩĩrĩ, MWATHANI eeranĩire atĩ nĩ we ũgũtuĩka rũgiri rwa mwaki wa kũrĩgitĩra na ningĩ egũtũũra kuo na riiri wake wothe.’ ” Mĩgwate kwĩrwo ĩcooke mũciĩ -MWATHANI areera andũ aake atĩrĩ, “Nĩndamũhurunjire na mĩena yothe. No rĩu-rĩ, inyuĩ mwatahirwo ũraai kuuma Babilonia mũcooke Jerusalemu. Atĩrĩĩrĩ, mũndũ wa kũmũhũũra-rĩ, nĩ kĩara aranjikia riitho.” Nĩ ũndũ ũcio, MWATHANI Mwene Hinya Wothe andũmĩĩte ngeere ndũũrĩrĩ iria itahĩĩte andũ aake atĩrĩ, “MWATHANI we mwene nĩ we ũkaamũhũũra na inyuĩ mũtahwo nĩ andũ arĩa maarĩ ngombo cianyu.” Rĩrĩa ũndũ ũyũ ũkaahinga, mũndũ o wothe nĩakaamenya atĩ MWATHANI Mwene Hinya Wothe nĩ we ũndũmĩĩte. “ Andũ a Jerusalemu inaai na mũrũũhie! Nĩndĩrooka gũtũũrania na inyuĩ!” Ũguo nĩguo MWATHANI ekuuga. Ihindainĩ rĩu ndũũrĩrĩ nyingĩ nĩigaacookerera MWATHANI na ituĩke andũ aake. Naake MWATHANI nĩagaatũũrania na inyuĩ, na inyuĩ nĩmũkaamenya atĩ nĩ we ũndũmĩĩte kũrĩ inyuĩ. Na rĩĩrĩ, Juda nĩũgaacooka gũtuĩka igai rĩa MWATHANI, o kũu Bũrũriinĩ ũrĩa Mũtheru. Jerusalemu narĩo rĩtuĩke itũũra rĩrĩa eendeete gũkĩra marĩa mangĩ moothe. Mũndũ o wothe nĩakire arĩ mbere ya MWATHANI, nĩ gũkorwo MWATHANI, nĩegũũka oimĩĩte kũrĩa gwake gũtheru.