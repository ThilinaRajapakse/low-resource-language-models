 Manase mũthamaki wa Juda (Atha .-) Na rĩĩrĩ, Manase aarĩ wa mĩaka ikũmi na ĩĩrĩ rĩrĩa aatuĩkire mũthamaki wa Juda. Naake agĩthamaka mĩaka mĩrongo ĩtaano na ĩtaano kũu Jerusalemu.  Naake Manase agĩĩka maũndũ marĩa mataakenagia MWATHANI, o ta marĩa meekagwo nĩ ndũũrĩrĩ iria MWATHANI aingatĩĩte ikeehera kũrĩa Aisiraeli maathiagĩra. Naake agĩgĩaka rĩngĩ kũndũ gũtũũgĩru kũrĩa gwathaathayagĩrio mĩhianano kũrĩa ithe Hezekia aamomorangĩĩte. Ningĩ agĩaka igongoona cia kũhoerwo Baali, na agĩthondeka mũhianano wa ngai ĩrĩa yetagwo Ashera na agĩthaathaiya njata.  Ningĩ agĩaka igongoona kũu Jerusalemu Hekaarũinĩ thĩinĩ, kũrĩa MWATHANI oigĩĩte nĩkuo arĩthaathayagĩrio nginya tene na tene. O na agĩaka igongoona ingĩ igĩrĩ na kũu nja cia Hekaarũ irĩ handũ ha gũthaathayagĩria njata. Agĩcooka akĩruta mũũrũwe ta igongoona rĩa njino; akaragũraga na akaringaga ciama, na agatuĩragia ũhoro harĩ ago o na ooni maũndũ. Agĩgĩĩka maũndũ maingĩ mooru, akĩraakaria MWATHANI.  Nĩaigire mũhianano wa ngai ĩrĩa yetagwo Ashera Hekaarũ thĩinĩ, kũndũ kũrĩa MWATHANI eerĩĩte Daudi na Solomoni mũũrũwe ũhoro wakuo atĩrĩ, “Gũũkũ Jerusalemu Hekaarũ thĩinĩ, nĩkuo thuurĩĩte mĩhĩrĩga yothe ya Isiraeli ĩthaathayagĩrie kuo. Ndikaareka Aisiraeli maingatwo moime bũrũri ũyũ ndaheire maithe maao, angĩkorwo nĩmagaatũũra mamenyereire maathani maakwa moothe o na mawatho maakwa, marĩa maaheirwo nĩ Musa ndungata yakwa.” Naake Manase akĩmatwarĩrĩria meehiainĩ manene, o na gũkĩra marĩa meekĩĩtwo nĩ ndũũrĩrĩ iria MWATHANI aingatĩĩte ikeehera kũrĩa Aisiraeli maathiagĩra. Manase kwĩrira Naake MWATHANI agĩkaania Manase na andũ aake, nao makĩrega gũthikĩrĩria o na atĩa. Nĩ ũndũ ũcio, MWATHANI akĩmarekereria magĩtharĩkĩrwo nĩ mbũtũ ya ita ya Asiria. Nayo mbũtũ ĩyo ĩkĩnyiita Manase ĩkĩmuoha na mĩnyororo ĩkĩmũtwara Babiloni ooheetwo na bĩngũ. Naake akĩrĩĩo nĩ thĩĩna mũno. Arĩ thĩĩnainĩ, akĩnyiihia, agĩkaĩra MWATHANI wake amũteithie. Naake Ngai akĩigua ihooya rĩa Manase, agĩĩtĩkĩra acookio Jerusalemu nĩguo athiĩ na mbere na gũthamaka rĩngĩ. Hĩndĩ ĩyo Manase agĩkĩmenya atĩ MWATHANI nĩ we Ngai. Thuutha ũcio, Manase agĩakĩrĩra rũthingo rwa na mwena wa irathĩro wa itũũra rĩa Daudi rũkĩraiha makĩria. Arwambĩrĩirie kuuma gĩtuambainĩ kĩrĩa kĩrĩ hakuhĩ na Gĩthima kĩa Gihoni, kĩrĩa kĩrĩ na mwena wa na rũgongo wa kĩhingo kĩrĩa gĩĩtagwo kĩhingo gĩa Thamaki. Naake agĩkĩrwaka nginya rũgĩthiũrũrũkĩria itũũra rĩetagwo Ofeli. O na ningĩ agĩcooka akĩiga anene a mbũtũ cia ita marĩ na ikundi cia thigari cia kũrangagĩra matũũra marĩa mairigĩirwo na thingo cia hinya kũu bũrũriinĩ wa Juda. Ningĩ akĩeheria ngai cia mĩhianano iria ciarĩ kũu Hekaarũinĩ, o na mũhianano ũrĩa aigĩĩte kuo, o na igongoona ciothe iria aakĩĩte kĩrĩmainĩ harĩa Hekaarũ yakĩĩtwo na kũrĩa kũngĩ ciarĩ kũu Jerusalemu. Indo ciothe agĩcicookanĩrĩria hamwe agĩthiĩ agĩciite na kũu nja ya itũũra. Agĩcooka agĩaka rĩngĩ kĩgongoona harĩa MWATHANI aathaathayagĩrio na akĩrutĩra magongoona ma thaayũ na magũcookeria Ngai ngaatho igũrũ wakĩo. Naake agĩgĩatha andũ oothe a Juda mathaathayagie MWATHANI Ngai wa Isiraeli. No rĩĩrĩ, andũ no maathiire na mbere kũrutĩra magongoona kũndũ gũtũũgĩru kũrĩa gwathaathayagĩrio, no maamarutagĩra o MWATHANI Ngai wao wiki. Mũthia wa ũthamaki wa Manase (Atha .-) Na rĩĩrĩ, maũndũ marĩa mangĩ Manase eekire, ihooya rĩrĩa aahoire Ngai wake, na ndũmĩrĩri ciothe iria anabii maamũkinyĩirie rĩĩtwainĩ rĩa MWATHANI Ngai wa Isiraeli, maandĩkĩĩtwo Ibukuinĩ rĩa Hisitoria ya Athamaki a Isiraeli. Narĩo ihooya rĩrĩa Manase aahoire, o hamwe na macookio marĩa Ngai aamũcookeirie, o na meehia marĩa eekĩĩte mbere ya kwĩrira, o na ũremi wake, o na kũndũ gũtũũgĩru kũrĩa gwathaathayagĩrio mĩhianano kũrĩa aakĩĩte, o na mĩhianano ya ngai ĩrĩa yetagwo Ashera, o na mĩhianano ĩrĩa we mwene aahooyaga, maũndũ macio moothe maandĩkĩĩtwo Ibukuinĩ rĩa Hisitoria ya Anabii. Naake Manase agĩkua, agĩthikwo kũu nyũmba yake thĩinĩ. Naake Amoni mũũrũwe agĩthamaka ithenya rĩake. Amoni mũthamaki wa Juda (Atha .-) Na rĩĩrĩ, Amoni aarĩ wa mĩaka mĩrongo ĩĩrĩ na ĩĩrĩ rĩrĩa aatuĩkire mũthamaki wa Juda. Naake agĩthamaka mĩaka ĩĩrĩ kũu Jerusalemu Naake akĩrũmĩrĩra mĩtugo ya ithe, akĩhĩtĩria MWATHANI, na agĩthaathaiya mĩhianano ĩrĩa ithe aathaathayagia. No we ndaigana kwĩnyiihia aathĩkĩire MWATHANI ta ũrĩa ithe Manase eekĩĩte, no gũthiĩ aathire na mbere kwĩhia. Nacio ndungata ciake ikĩbanga mũbango wa kũmũũraga, nacio ikĩmũũragĩra o kũu nyũmba yake thĩinĩ. No rĩĩrĩ, andũ a Juda, makĩũraga andũ arĩa oothe mooragire Amoni. Magĩcooka magĩtua Josia, mũũrũwe, mũthamaki ithenya rĩake.