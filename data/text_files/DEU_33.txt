 Musa kũraathima andũ a Isiraeli Musa, mũndũ ũcio wa Ngai, atanakua akĩraathima andũ a Isiraeli akĩmeera atĩrĩ: MWATHANI eguũririe kuuma kĩrĩmainĩ gĩa Sinai agĩtwĩguũrĩria arĩ o kũu Edomu, akĩara ta riũa arĩ kũu kĩrĩmainĩ kĩa Parani. Agĩũka me na araika ngiri makũmi maingĩ, akuuĩĩte kĩmũrĩ kĩa mwaki na guoko gwake kwa ũrĩo. MWATHANI nĩendeete andũ aake; andũ aake arĩa atheru nĩ we mũmamenyereri. Nĩkĩo mamũhooyaga,#. Nĩkĩo mamũhooyaga: Ciugo ici ti ndaũku wega Kĩhibiraniainĩ. naake akamoonereria ũrĩa maagĩrĩirwo nĩgwĩka. Watho ũrĩa twaheirwo nĩ Musa twathĩkagĩre, nĩguo kĩndũ kĩrĩa kĩa bata mũno kĩa rũũrĩrĩ rwitũ. MWATHANI agĩgĩtuĩka mũthamaki wa andũ aake a Isiraeli rĩrĩa mĩhĩrĩga na atongoria aayo moonganĩĩte hamwe.  Musa agĩthiĩ na mbere na kũmaraathima akiuga atĩrĩ, “Mũhĩrĩga wa Reubeni ũrotũũra tene na tene, o na gũtuĩka andũ aaguo ti aingĩ.”  Nĩ ũndũ wa mũhĩrĩga wa Juda akiuga atĩrĩ, “MWATHANI, ũroũiguaga rĩrĩa ũgũkũhooya. Wohanie na mĩhĩrĩga ĩrĩa ĩngĩ, ũrũagĩrĩre, MWATHANI, na ũũteithagie ũkĩrũa na thũ ciaguo.”  Nĩ ũndũ wa mũhĩrĩga wa Lawi akiuga atĩrĩ, “MWATHANI onanagia wendi waku na ũndũ wa Thumimu na Urimu, ũhũthĩrĩĩte Alawii ndugata ciaku njĩhokeku, iria wagereirie Masa na ũgĩcirũithia irĩ maaĩinĩ ma Meriba. Mũhĩrĩga ũcio wagwathĩkĩire gũkĩra ũrĩa wathĩkagĩra aciari aaguo, arĩa maaciaranĩirwo naguo, o na ciana ciaguo. Watũũraga wathĩkagĩra maathani maaku, na ũmenyagĩrĩra kĩrĩĩkanĩro gĩaku. Acio nĩ o marĩrutaga andũ aaku gwathĩkĩra watho waku; na makũrutagĩre magongoona kĩgongoonainĩ gĩaku. MWATHANI, mateithie magĩe na hinya; wĩra wa mooko maao ũroĩtĩkĩrĩkaga nĩ we. Hehenja thũ ciao; ndũkaanareke ciũkĩre rĩngĩ.” Nĩ ũndũ wa mũhĩrĩga wa Benjamini akiuga atĩrĩ, “MWATHANI nĩendeete mũhĩrĩga ũyũ na nĩaũgitagĩra; nĩaũmenyagĩrĩra mũthenya wothe, na atũũraga gatagatĩinĩ kaaguo.”  Nĩ ũndũ wa mũhĩrĩga wa Josefu akĩuga atĩrĩ, “MWATHANI aroraathimaga bũrũri waguo, aroũraathimaga na mbura nyingĩ o na maaĩ marĩa moimaga na thĩ. Riũa rĩrotũmaga matunda maguo meruhage wega, nayo mĩtunda yaguo ĩciarage o kĩmera kĩayo. Ũroĩyonagĩra magetha meega irĩmainĩ iria cia tene. Ũroraathimagwo na indo ciothe iria njega cia thĩ o na ũkĩragĩrĩrio; ũroraathimagwo na ũtugi wa MWATHANI ũrĩa waririe arĩ kĩhingainĩ gĩakanaga mwaki. Iraathimo icio ciothe iroikũrũkagĩra mũhĩrĩga wa Josefu, o ũcio warĩ mũtongoria wa aariũ a ithe. Josefu arĩ na hinya ta wa ndeegwa, akagĩa na hinya ta hĩa cia mbogo. Hĩa ciake nĩ andũ a Manase makiri maingĩ, o na a Efiraimu ngiri makũmi maingĩ. Icio nĩcio akaahũũra ndũũrĩrĩ nacio, acitindĩke nginya ituri ciothe cia thĩ.”  Nĩ ũndũ wa mũhĩrĩga wa Zebuluni na Isakaru akiuga atĩrĩ, “Zebuluni ũrogaacĩra mbiacarainĩ ciaku cia iriainĩ. Nawe Isakaru ũtonga waku ũrongerereka gwaku mũciĩ. Mũgeetaga andũ a ndũũrĩrĩ mooke irĩmainĩ cianyu, na mũrutagĩre magongoona matheru kũu. Ũtonga wanyu ũriumaga iriainĩ o na mũthangainĩ ũrĩa ũrĩ hũgũrũrũinĩ ciarĩo.”  Nĩ ũndũ wa mũhĩrĩga wa Gadi akĩuga atĩrĩ, “MWATHANI arogoocwo o we waramagia mĩhaka ya Gadi! Gadi aikaraga ooheirie o ta mũrũũthi, atambururange guoko o na ruototia. Agĩkĩyũmbĩria mĩgũnda ĩrĩa mĩega, akĩĩrigĩria na gĩcunjĩ kĩa mũtongoria. Agĩathĩkĩra maathani na mawatho ma MWATHANI rĩrĩa atongoria a Isiraeli moonganĩĩte.”  Nĩ ũndũ wa mũhĩrĩga wa Dani akiuga atĩrĩ, “Dani nĩ kĩana kĩa mũrũũthi, ecimbicũraga oimĩĩte Bashani.”  Nĩ ũndũ wa mũhĩrĩga wa Nafutali akiuga atĩrĩ, “Wee Nafutali, nĩũraathimĩĩtwo na ũgatugwo mũno nĩ MWATHANI; bũrũri waku woima Iria rĩa Galili ũkinyĩĩte o mwena wa na kĩanda.”  Nĩ ũndũ wa mũhĩrĩga wa Asheri akiuga atĩrĩ, “Nawe Asheri ũroraathimwo gũkĩra mĩhĩrĩga ĩrĩa ĩngĩ, aariũ a thooguo marotũũra makwendeete. Ũrotũũra wĩthambaga magũrũ na maguta. Matũũra maaku marotũũra magitĩirwo na ihingo cia cuuma, nawe ũgĩtũũre hĩndĩ ndaaya wĩ mũgitĩre.”  Andũ aya a Isiraeli, gũtirĩ ũngĩ ũtariĩ ta Ngai wanyu; ageraga igũrũ e na riiri, na agatuĩkania matu ooke amũteithie. Ngai atũũraga arĩ handũ haanyu ha kwĩhitha; mooko maake marĩa ma tene na tene matũũraga mamũnyiitĩrĩire. Nĩ we wamũingatĩire thũ iria ciarĩ mbere yanyu, na akĩmwĩra mũciniine ciothe. Njiarwa cia Jakubu itũũraga ciĩgangarĩĩte; itũũraga imenyereirwo bũrũriinĩ ũcio ũtaagaga irio na ndibei, ĩĩni, o kũu ime riumaga na igũrũ rĩkaihũgia thĩ. Isiraeli, gũkena nĩ we! Hatirĩ andũ angĩ matariĩ ta we, wĩ rũũrĩrĩ rũhonokeetio nĩ MWATHANI. MWATHANI mwene nĩ we ngo yaku na rũhiũ rwaku rwa njora; nĩ we ũkũgitagĩra na agakũhootanĩra. Thũ ciaku igooka igĩthaithanaga ũciiguĩre tha, no nĩũgaaciniina ciothe.