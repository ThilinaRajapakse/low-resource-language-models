 Mwana mũũgĩ nĩathikagĩrĩria ithe akĩmũtaara, ĩndĩ mũndũ mũremi ndaiguaga agĩkaanio. Mũndũ wa mĩario mĩega arĩagĩra mĩario ĩyo yake, ĩndĩ mũndũ mungumania eendaga o haaro. Mũndũ ũrĩa ũmenyagĩrĩra ciugo ciake, nĩatũũragia muoyo wake; ĩndĩ mwaria ndeto itarĩ kĩhaarĩro nĩ we mwene wĩyanangaga. Kĩgũũta kĩĩriragĩria na gĩtione kĩndũ, ĩndĩ mũndũ wĩ kĩyo nĩgũtongio atongagio. Mũndũ mũthingu nĩathũire ndeto cia maheeni, ĩndĩ mũndũ mwaganu mĩtugo yake ĩ thoni na gĩconoko. Ũthingu nĩũgitagĩra mũndũ ũtarĩ na mahĩtia, no meehia mang'aũranagia mwene mo. Kwĩ mũndũ wĩtuaga mũtongu na ndarĩ kĩndũ, na ũngĩ agetua mũthĩĩni, ĩndĩ nĩ gĩtonga. Mũndũ gĩtonga ahũthagĩra ũtonga wake nĩguo ahonokie muoyo wake, ĩndĩ mũthĩĩni ndarĩ mũndũ ũngĩtindanĩrĩra naake. Mũndũ mũthingu nĩ ta taawa wakanaga hingo ciothe, ĩndĩ mũndũ mwaganu nĩ ta taawa wakanaga ũkĩhooraga. Mwĩtĩĩo ũreehage o thĩĩna, ĩndĩ mwendi gũtaarwo egĩyagĩra na ũũgĩ. Ũtonga wa gũũka na ihenya ũthiraga na ihenya, ĩndĩ ũtonga wa kuonwo na thithino nĩũtũũraga. Ũndũ mwĩrĩgĩrĩre waga kũhinga nĩũragaga mũndũ ngoro, no ũndũ mwĩrĩgĩrĩre wahinga nĩũkenagia mũndũ. Mũndũ ũthũire gũtaarwo nĩkwĩyũnũha eyũnũhaga, ĩndĩ mũndũ wathĩkagĩra maathani nĩatugagwo. Kĩrĩra kĩa mũndũ mũũgĩ nĩ gĩthima kĩa muoyo; gĩteithagia mũndũ gũtheema ũgwati. Ũũgĩ ũtũmaga mũndũ aheeo gĩtĩĩo, ĩndĩ mĩthiĩre ya mĩgarũka nĩ yo mwanangĩko wao. Andũ arĩa abaarĩrĩri meekaga maũndũ maao na ũũgĩ, ĩndĩ kĩrimũ nĩkwanĩka kĩanĩkaga ũrimũ wakĩo. Mũrekio mũũru aingagĩria andũ ũũruinĩ, na mũrekio mwĩhokeku areehage thaayũ. Mũregi gũtaarwo atũũraga e mũthĩĩni na aconokeete, ĩndĩ mũndũ wenda kũrũngwo nĩatĩĩagwo. Ũndũ mwĩrirĩrie wahinga wĩ gĩkeno ngoroinĩ, ĩndĩ irimũ nĩithũire gũtigana na ũrimũ wacio. Mũceera na andũ arĩa oogĩ nĩohĩgaga, ĩndĩ mũceera na mũkũndũ akũndũkaga o taake. Eehia ũũru nĩguo ũmathingataga, ĩndĩ arĩa athingu marĩhagwo na maũndũ meega. Mũndũ mwega atigagĩra o nginya acũkũrũ aake magai, ĩndĩ ũtonga wa mũndũ mwĩhia ũigĩirwo andũ arĩa athingu. Mũgũnda wa mũthĩĩni ũrĩa ũtarĩmagwo wahota kuumia irio nyingĩ, ĩndĩ ũmaathi ũcio wahota kwanangwo hatarĩ kĩhooto.#. Mũhari ũyũ ti mũtaũku wega maandĩkoinĩ ma Kĩhibirania. Mũndũ wa kũiga rũthanju thĩ ndeendeete mwana wake, ĩndĩ ũrĩa ũmwendeete nĩamũrũngaga. Mũndũ mũthingu ndaagaga gĩa kũrĩa, ĩndĩ mũndũ mwaganu ndahũũnaga.