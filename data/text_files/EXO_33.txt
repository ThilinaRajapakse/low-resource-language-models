 MWATHANI gwatha andũ a Isiraeli moime kĩrĩmainĩ gĩa Sinai  MWATHANI akĩĩra Musa atĩrĩ, “Ũkĩraai muume gũũkũ, wee o na andũ aya warutire bũrũri wa Misiri, mũthiĩ bũrũri ũrĩa ndeerĩire Aburahamu, Isaaka, na Jakubu atĩ nĩngaũhe njiarwa ciao. Nĩngũtũma mũraika amũtongorie, na nĩngũingata Akanaani, Aamori, Ahiti, Aperizi, Ahivi, na Ajebusi. Nĩmũgũthiĩ bũrũri mwega na mũnoru, no niĩ mwene ndigũthiĩ hamwe na inyuĩ, amu mũrĩ andũ aremi mũno, na ndahota kũmũniinĩra njĩra.” Rĩrĩa andũ maiguire ndeto icio njũru, makĩambĩrĩria kũrĩra nĩ kĩeha na makĩaga gwĩkĩra mathaga maao ma kwĩgemia rĩngĩ. Amu MWATHANI nĩathĩĩte Musa ameere atĩrĩ, “Inyuĩ mũrĩ andũ aremi mũno, na ingĩtwarana na inyuĩ ihinda o na iniini, no ndĩmũniine biũ. Rĩu aũraai mathaga maanyu ma kwĩgemia, na nĩngũmenya ũrĩa ngũmwĩka.” Kwoguo marĩĩkia kuuma kĩrĩmainĩ gĩa Sinai, andũ a Isiraeli matiacookire kwĩhumba mathaga maao ma kwĩgemia. Hema ya MWATHANI ya gũtũnganwo Na rĩĩrĩ, o harĩa hoothe andũ a Isiraeli maakaga kambĩ, Musa akuuaga Hema ĩrĩa nyamũre akamĩamba haraiharaihu na kambĩ. Nayo yetagwo Hema ya gũtũnganwo, na ũrĩa wothe ũngĩendire gũtuĩria ũhoro kwĩ MWATHANI aathiaga kuo. Ningĩ hĩndĩ ĩrĩa yothe Musa oimagara gũthiĩ Hemainĩ ya gũtũnganwo, andũ oothe mookagĩra makarũũgama mĩromoinĩ ya hema ciao makamwĩrorera nginya akaingĩra thĩinĩ wa Hema ĩyo. Thuutha wa Musa gũtoonya thĩinĩ, gĩtugĩ gĩa itu gĩaikũrũkaga gĩgaikara mũromoinĩ wa Hema ĩyo, naake MWATHANI arĩ ituinĩ rĩu akaaria na Musa. Nao andũ moona gĩtugĩ kĩu gĩa itu mũromoinĩ wa Hema ĩyo, magookĩra magathaathaiya o mũndũ arĩ mũromoinĩ wa hema yake. Naake MWATHANI agakĩaria na Musa ũthiũ kwa ũthiũ, o ta ũrĩa mũndũ angĩaria na mũraatawe. Thuutha wa ũguo Musa agakĩhũndũka agacooka kambĩinĩ, no ndungata yake ĩrĩa yetagwo Joshua mũrũ wa Nuni, ĩgathiĩ na mbere gũikara Hemainĩ ĩyo. MWATHANI kwĩranĩra nĩarĩkoragwo hamwe na andũ aake Naake Musa akĩĩra MWATHANI atĩrĩ, “Ti itherũ nĩũrĩkĩĩtie kũũnjĩĩra njũkire njoe andũ aya tũthiĩ nao; no ndũrĩ ũramenyithia ũrĩa ũgũtũma atwarane na niĩ. Nĩũrĩkĩĩtie kũũnjĩĩra atĩ nĩũnjũũĩ wega na nĩũkenagio nĩ niĩ. Rĩu-rĩ, angĩkorwo nĩnjĩtĩkĩrĩkĩĩte nĩ we, menyithia ũrĩa mĩbango yaku ĩtariĩ, nĩ geetha hote gũgũtungatĩra na thiĩ na mbere na gwĩtĩkĩrĩka nĩ we. Ririkana atĩ rũũrĩrĩ rũũrũ nĩ we wĩthuurĩire rũtuĩke rwaku.” Naake MWATHANI akĩmwĩra atĩrĩ, “Niĩ mwene nĩngũtwarana nawe na nĩngũkũhe ũhootani.” Naake Musa agĩcookia atĩrĩ, “Ũngĩkorwo wee ndũgũtwarana na ithuĩ-rĩ, ndũgaatũme tuume gũũkũ. Mũndũ angĩkĩmenya atĩa atĩ nĩũkeneetio nĩ andũ aaku o hamwe na niĩ angĩkorwo ndũgũtwarana na ithuĩ? Gũkorwo ũrĩ hamwe na ithuĩ nĩgũgũtũma tũkũũrĩkanage kuuma kũrĩ andũ arĩa angĩ marĩ thĩinĩ wa thĩ.” MWATHANI agĩkĩĩra Musa atĩrĩ, “Nĩngwĩka ũguo woria, amu wee nĩngũũĩ wega mũno o na nĩngenagio nĩ we.” Ningĩ Musa akiuga atĩrĩ, “Ndagũthaitha nyonia riiri waku.”  Naake MWATHANI akĩmũcookeria atĩrĩ, “Nĩngũhĩtũkĩria ũkengi wakwa mũnene mbere yaku, na ngwete rĩĩtwa rĩakwa rĩtheru mbere yaku. Nĩ niĩ MWATHANI; ũtugi wakwa ndĩũkinyagĩria o mũndũ ũrĩa ndeenda kũũkinyĩria, na ngaiguĩra tha o mũndũ ũrĩa ndeenda kũiguĩra tha. No ndingĩreka wone ũthiũ wakwa, amu gũtirĩ mũndũ ũngĩnyona acooke atũũre muoyo. Atĩrĩĩrĩ, haaha harĩ handũ hakuhĩ na niĩ harĩa ũkũrũũgama ihigainĩ. Rĩrĩa riiri wakwa ũrĩtua kũhĩtũka, nĩndĩrĩgũtoonyia mwatũkainĩ wa ihiga rĩu na ngũhumbĩre na guoko gwakwa nginya ndĩĩkie kũhĩtũka. Ngĩcooke njeherie guoko gwakwa, ũnyone na thuutha, no ũthiũ wakwa ndũkũwona.”