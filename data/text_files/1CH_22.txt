 Hĩndĩ ĩyo Daudi agĩkiuga atĩrĩ, “Haaha nĩ ho Hekaarũ ya MWATHANI Ngai ĩgaakwo. Ningĩ kĩgongoonainĩ gĩĩkĩ nĩ ho andũ a Isiraeli makaarutagĩra magongoona ma njino.” Kũhaarĩria mwako wa Hekaarũ Naake Daudi agĩathana atĩ andũ oothe a ndũũrĩrĩ arĩa maatũũraga bũrũri wa Isiraeli moongane hamwe, na mooka akĩmahe wĩra wa kũruta. Amwe aao akĩmahe wĩra wa gwacũhia mahiga ma gwaka Hekaarũ. Agĩcooka akĩigithia cuuma nyingĩ cia gũthondekwo mĩcumaarĩ ya mĩrango ya ihingo o na irenji cia cuuma cia mĩrango ĩyo. Ningĩ akĩigithia o na cuuma nyingĩ cia gĩcango itaarĩ gĩthimi. O na ikĩigithia mĩgogo mĩtungu mũno ya mĩtarakwa thuutha wa kũreeherwo yo nĩ andũ a Sidoni na Turo. Naake Daudi akiuga atĩrĩ, “Mũrũ wakwa Solomoni nĩ mwĩthĩ o na ndarĩ na ũmenyo wa kũigana. Hekaarũ ĩrĩa agwakĩra MWATHANI no mũhaka ĩtuĩke thaka mũno, na ĩgĩe igweta bũrũriinĩ wothe. Nĩ ũndũ ũcio, no mũhaka haarĩrĩrie mwako wayo wega.” Tondũ ũcio Daudi akĩigithia indo nyingĩ mũno cia kũmĩaka mbere ya atanakua. Hĩndĩ ĩyo agĩgĩĩta Solomoni mũũrũwe akĩmwatha atĩ aakĩre MWATHANI Ngai wa Isiraeli Hekaarũ.  Daudi agĩkĩmwĩra atĩrĩ, “Mũrũ wakwa Solomoni, nĩndũũrĩĩte nyendeete mũno gwakĩra MWATHANI Ngai wakwa Hekaarũ ĩĩtanĩĩtio na rĩĩtwa rĩake. No rĩĩrĩ, MWATHANI nĩamenyithirie atĩ ti niĩ njagĩrĩirwo nĩkũmwakĩra Hekaarũ nĩ ũndũ nĩndooragire andũ aingĩ mũno na ngĩrũa mbaara nyingĩ. O na kũhaana ũguo-rĩ, MWATHANI nĩanjĩĩrĩire atĩrĩ, ‘Nĩũkaagĩa na kahĩĩ, nako gagaathanaga na thaayũ, tondũ nĩngaatũma thũ ciako ciage gũgookĩrĩra. Kahĩĩ kau gageetwo Solomoni#. Solomoni: Rĩĩtwa rĩĩrĩ riumanĩĩte na kiugo gĩa Kĩhibirania “Shalom” ũguo nĩ ta kuuga “Thaayũ” kana “Ũgitĩri.” nĩ ũndũ hĩndĩ ya ũthamaki wako nĩngaatũma Isiraeli kũgĩe na thaayũ na ũgitĩri. Kahĩĩ kau nĩko gakaanjakĩra Hekaarũ. Nĩgagaatuĩka mũrũ wakwa, na niĩ nduĩke ithe wako. Ningĩ gĩtĩ gĩako gĩa ũthamaki gĩgaatũũra kĩgaacĩire tene na tene.’ ” Daudi agĩthiĩ na mbere akĩmwĩra atĩrĩ, “Mũũriũ, MWATHANI Ngai waku aroikara hamwe nawe, na arokũhotithia kũmwakĩra Hekaarũ o ta ũrĩa aanjĩĩrĩire. MWATHANI Ngai waku arokũhe ũmenyo na ũũgĩ, nĩ geetha ũkaahota gwathana Isiraeli kũringana na Watho wake.  Ningĩ ũngĩgaatũũra wathĩkagĩra mawatho moothe marĩa MWATHANI aaheire Musa nĩ ũndũ wa Aisiraeli nĩũkaagaacagĩra maũndũinĩ maaku moothe. Gĩa hinya na wĩyũmĩrĩrie. Ndũkaamake kana wĩtigĩre. Haakwa mwene-rĩ, nĩndĩhinyanĩrĩirie ngaiga indo cia mwako ũcio, nacio nĩ: tani ngiri ithatũ na magana mana (,) cia thahabu na tani ngiri mĩrongo ĩtatũ na inya (,) cia betha. Hamwe na icio nĩnjigĩĩte icango na cuuma cia kũigana. Ningĩ nĩnjigithĩĩtie mbaaũ na mahiga, na icio ciothe no mũhaka ũgaaciongerera. Ningĩ wĩ na aruti wĩra aingĩ: acũhia a mahiga, aaki na mahiga, mabundi ma mbaaũ, o na andũ aingĩ oogĩ a kũruta mawĩra ma mĩthemba yothe mahũthĩrĩĩte thahabu, betha, icango, o na cuuma. Nĩ ũndũ ũcio wĩhaarĩrie kwambĩrĩria mwako, naake MWATHANI Ngai aroikara nawe.” Ningĩ Daudi agĩatha atongoria oothe a Isiraeli mateithagie Solomoni, akĩmeera atĩrĩ, “MWATHANI Ngai wanyu nĩakoreetwo hamwe na inyuĩ, o na ningĩ nĩatũmĩĩte mũkorwo mwĩ na thaayũ mĩena yothe. Nĩahotithirie kũhoota andũ arĩa oothe maatũũraga bũrũri ũyũ, na rĩu nĩ ndungata cianyu na cia MWATHANI. Rĩu gĩtũũreei mũtungatagĩra MWATHANI Ngai wanyu na ngoro cianyu o na mĩoyo yanyu. Nĩ ũndũ ũcio kĩambĩrĩriei mwako wa Hekaarũ ya MWATHANI nĩ geetha mũcooke mũtoonyie Ithandũkũ rĩa Kĩrĩĩkanĩro kĩa MWATHANI kuo, o na indo iria ingĩ nyamũre cia gũthaathaiya Ngai nacio.”