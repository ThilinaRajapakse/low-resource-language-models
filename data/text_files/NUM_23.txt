 Balaamu agĩkĩĩra Balaki atĩrĩ, “Njakĩra igongoona mũgwanja haaha, na ũndeehere ndeegwa mũgwanja na ndũrũme mũgwanja.” Naake Balaki agĩgĩĩka o ũguo eerirwo, na o kĩgongoonainĩ Balaki na Balaamu makĩruta igongoona rĩa ndeegwa ĩmwe na ndũrũme ĩmwe. Hĩndĩ ĩyo Balaamu akĩĩra Balaki atĩrĩ, “Rũũgama haaha hakuhĩ na igongoona rĩaku rĩa njino, na niĩ thiĩ ngarore hiihi kana MWATHANI nĩekũndũnga, na ũrĩa wothe ekũmenyithia nĩngũkwĩra.” Agĩgĩthiĩ arĩ wiki kĩrĩma igũrũ, naake Ngai akĩmũtũnga. Balaamu akĩmwĩra atĩrĩ, “Nĩnjakĩĩte igongoona mũgwanja, na o kĩgongoonainĩ ngaruta igongoona rĩa ndeegwa ĩmwe na ndũrũme ĩmwe.” MWATHANI akĩĩra Balaamu ũrĩa egũthiĩ kuuga, agĩkĩmwĩra acooke kũrĩ Balaki akamũhe ndũmĩrĩri yake. Agĩgĩcooka, agĩkora Balaki arũũgamĩĩte hakuhĩ na igongoona rĩake rĩa njino e hamwe na atongoria oothe a Moabi. Balaamu agĩkĩratha atĩrĩ: “Balaki mũthamaki wa Amoabi, nĩandeehithĩĩtie kuuma Siria, irĩmainĩ cia mwena wa irathĩro. Anjĩĩrĩĩte atĩrĩ, ‘Ũka ũnumĩre andũ a Jakubu, ũka wĩhĩre Aisiraeli.’ Mũndũ ũtarumĩĩtwo nĩ Ngai-rĩ, niĩ ingĩkĩmũruma atĩa? Mũndũ ũteehĩirwo nĩ MWATHANI, niĩ ingĩmwĩhĩra atĩa? Nĩndĩramoona ndĩ ndwaro cia mahiga igũrũ Nĩndĩramacũũthĩrĩria ndĩ irĩma igũrũ. Acio nĩ rũũrĩrĩ rwĩtindĩĩtie. Nĩ rũũrĩrĩ rũũĩ atĩ nĩrũraathime gũkĩra ndũũrĩrĩ iria ingĩ. Andũ a rũciaro rwa Isiraeli nĩ aingĩ o ta rũkũngũ. Nĩ aingĩ mũno matingĩtarĩka. Nĩndekwo ngue ta ũmwe wa andũ aya a Ngai. Ndekwo ngue na thaayũ ta mũndũ mũthingu.” Balaki agĩkĩĩra Balaamu atĩrĩ, “Nĩ atĩa ũguo wanjĩka? Ndĩrakũreehire gũũkũ ũnumĩre thũ ciakwa, no ũrĩa wee weka nĩgũciraathima waciraathima.” Naake akĩmũcookeria atĩrĩ, “Niĩ no njugire o ũrĩa MWATHANI anjĩĩrĩĩte njuge.” Ũrathi wa keerĩ wa Balaamu Balaki agĩcooka akĩĩra Balaamu atĩrĩ, “Ũka tũthiĩ nawe handũ hangĩ harĩa ũngĩonera Aisiraeli amwe ũkĩmarumĩre ho.” Agĩkĩmũtwara mũgũndainĩ wa Zofimu kĩrĩma igũrũ kĩa Pisiga. O na kũu agĩaka igongoona mũgwanja, na o kĩgongoonainĩ akĩruta igongoona rĩa ndeegwa ĩmwe na ndũrũme ĩmwe. Naake Balaamu akĩĩra Balaki atĩrĩ, “Rũũgama haaha hakuhĩ na igongoona rĩaku rĩa njino, na niĩ thiĩ ngatũnge MWATHANI haarĩa.” MWATHANI agĩgĩtũnga Balaamu, akĩmwĩra ũrĩa egũthiĩ kuuga, agĩkĩmwĩra acooke harĩ Balaki akamũhe ndũmĩrĩri yake. Agĩgĩcooka harĩ Balaki, akĩmũkora o arũũgamĩĩte igongoonainĩ rĩake rĩa njino e hamwe na atongoria a Amoabi. Balaki akĩmũũria ũrĩa MWATHANI oiga. Naake Balaamu akĩratha atĩrĩ: “Balaki mũũru wa Ziporu, ũka ũigue; thikĩrĩria ũrĩa nguuga. Ngai-rĩ, ti mũndũ nĩguo aheenanie, ti mũndũ atĩ nĩguo ericũkwo. Ũrĩa eeranĩra nĩahingagia, ũrĩa oiga nĩwĩkagwo. Niĩ-rĩ, njathĩĩtwo ndaathimane, na Ngai araathimana, niĩ ndingĩhota kũgarũra. Ngai ndarĩ ũũru ooneete harĩ Jakubu; kana akoona thĩĩna harĩ Isiraeli. MWATHANI Ngai wao arĩ hamwe nao, ũcio nĩ we moimbũraga atĩ nĩ mũthamaki wao. Ngai nĩamarutĩĩte Misiri; amarũagĩrĩra o ta ndeegwa ya gĩthaka. Amu gũtirĩ ũhoro wa mĩthaiga kana wa ũragũri ũngĩhũthĩrwo gũthũũkia andũ a Isiraeli. #. Ũragũri ũngĩhũthĩrwo gũthũũkia andũ a Isiraeli: Kana gũtirĩ mĩthaiga kana ũragũri ũhũthagĩrwo Isiraeli. Andũ mekuuga ũhoro wa Aisiraeli atĩrĩ, ‘Tarora ũrĩa Ngai eekĩĩte!’ Rũũrĩrĩ rwa Isiraeli rũtariĩ ta mũrũũthi; ndũhuurũkaga ũtarĩ ũranyiita na ũkarĩa, na ũkanyua thakame ya kĩrĩa woraga.” Balaki agĩkĩĩra Balaamu atĩrĩ, “Warega kũruma andũ aya a Isiraeli, o na kũmaraathima ndũkaamaraathime!” No Balaamu akĩĩra Balaki atĩrĩ, “Githĩ ndiakwĩra atĩ no mũhaka njĩke ũrĩa wothe MWATHANI anjĩĩrire?” Ũrathi wa gatatũ wa Balaamu Balaki agĩkĩĩra Balaamu atĩrĩ, “Ũka ngũtware handũ hangĩ, hiihi Ngai nĩegũgwĩtĩkĩria ũrumĩre Aisiraeli ho.” Agĩkĩoya Balaamu akĩmũtwara kĩrĩma igũrũ kĩa Peori kĩrĩa kĩng'etheire werũ. Balaamu akĩmwĩra atĩrĩ, “Njakĩra igongoona mũgwanja haaha na ũndeehere ndeegwa mũgwanja na ndũrũme mũgwanja.” Balaki agĩgĩĩka ũrĩa eerirwo nĩ Balaamu, na agĩkĩruta o kĩgongoonainĩ ndeegwa ĩmwe na ndũrũme ĩmwe.