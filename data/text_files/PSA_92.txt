 Rwĩmbo rwa kũgooca#. Thaburi ĩno nĩ rwĩmbo rwa kũinwo hĩndĩ ya Thabatũ. Nĩ wega mũno gũgũcookagĩria ngaatho wee, MWATHANI, na kũinaga tũgĩkumagia rĩĩtwa rĩaku, wee, Ngai Ũrĩa Ũrĩ Igũrũ Mũno. Nĩ ũndũ mwega mũno kũganaga ũtugi waku o rũũciinĩ, na wĩhokeku waku o hwaĩinĩ, tũkĩhũũraga ngita na tũkĩinaga na inanda. Nĩ gũkorwo wee, MWATHANI, nĩũngeneetie na ciĩko ciaku cia hinya, ndĩraina ngeneete nĩ ũndũ wa ũrĩa wĩkĩĩte.  Ĩ ciĩko ciaku, MWATHANI, ti nene! Ĩ meciiria maaku, ti marikĩru! Mũndũ ũrĩa kĩrimũ ndangĩmenya; mũndũ mũkĩĩgu ndangĩkũũrana ũndũ ũyũ; andũ arĩa aaganu o na mangĩkũra ta nyeki; arĩa meekaga ũũru o na mangĩtonga; makaaniinwo o biũ, tondũ wee, MWATHANI ũtũũraga ũtũũgĩrĩĩte nginya tene na tene.  Ti itherũ, thũ ciaku, MWATHANI nĩikaaniinwo, na arĩa oothe meekaga ũũru nĩmagaatoorio. Ũtũmĩĩte ngĩe na hinya o ta mbogo; nĩũndaathimĩĩte na gĩkeno. Nĩndĩyoneire na maitho maakwa thũ ciakwa ikĩhootwo, na ngeiguĩra na matũ maakwa kĩrĩro kĩrĩa gĩkorereire andũ aaganu arĩa maranjũkĩrĩire.  Andũ arĩa athingu mathegeaga o ta mĩkĩndũ, makũraga o ta mĩtarakwa ya Lebanoni. Mahaana ta mĩtĩ ĩhandĩĩtwo nyũmbainĩ ya MWATHANI ĩrĩa ĩkũraga Hekaarũinĩ ya Ngai witũ, ĩkarutaga maciaro o na ĩrĩ mĩkũrũ na ĩgaikaraga ĩrurĩĩte na ĩrĩ na hinya. Ũndũ ũcio wonanagia atĩ MWATHANI nĩ mũrũngĩrĩru, na atĩ ũrĩa ũmenyagĩrĩra nĩ mũthingu.