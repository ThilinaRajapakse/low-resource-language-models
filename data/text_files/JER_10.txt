 Gũthaathaiya mĩhianano na gũthaathaiya Ngai ũrĩa wa ma Inyuĩ andũ aya a Isiraeli, tathikĩrĩriai ndũmĩrĩri ĩrĩa MWATHANI arenda kũmũhe. MWATHANI aroiga atĩrĩ, “Mũtikaarũmĩrĩre mĩthiĩre ya ndũũrĩrĩ iria ĩngĩ, o na kana mũthĩĩnĩke ngoro nĩ ũndũ wa moorirũ ma igũrũ; rekeei ndũũrĩrĩ iria ingĩ imakio nĩ mo. Ndini cia andũ acio nĩ cia maheeni. Mũtĩ ũtemagwo mũtitũ, ũgaacũhio na ithanwa nĩ mwacũhia wa indo cia mĩtĩ, na akaũgemia na betha na thahabu. Agacooka akaũhũũrĩrĩra mĩcumaarĩ nĩguo ũrũme ndũkang'aũkane. Mĩhianano ĩyo yao ĩhaana ibuuri irĩ mũgũndainĩ wa marenge; ndĩngĩhota kwaria; no mũhaka ĩkuuo, tondũ ndĩngĩhota gwĩtwara. Mũtikaamĩtigĩre, nĩ gũkorwo ndĩngĩmwĩka ũũru, o na kana ĩmwĩke wega o na atĩa.” MWATHANI, gũtirĩ ũngĩ ũhaana ta we; wee-rĩ, wĩ mũnene, na rĩĩtwa rĩaku rĩ hinya mũingĩ.  Nũũ ũtangĩgũtĩĩa, wee mũthamaki wa ndũũrĩrĩ ciothe? Nĩwagĩrĩire gũtĩĩo, tondũ thĩinĩ wa andũ oothe oogĩ a ndũũrĩrĩ, o na kana thĩinĩ wa athamaki aao oothe, hatirĩ ũhaana ta we. Oothe nĩ akĩĩgu na makariita; nĩ kĩĩ mangĩĩruta na mĩhianano ya mĩtĩ? Mĩhianano yao ĩgemeetio na betha ya kuuma Sipania na thahabu ya kuuma Ũfazi. Wĩra ũcio wothe ũrutĩĩtwo nĩ aacũhia a mĩtĩ na aturi thahabu ĩhumbĩĩtwo nguo cia rangi wa mburuu na wa babũ itumĩĩtwo nĩ atumi nguo oohĩgĩrĩru. No wee, MWATHANI, nĩ we Ngai wa ma; wee-rĩ, nĩ we Ngai ũrĩa ũrĩ muoyo, na mũthamaki wa tene na tene. Hĩndĩ ĩrĩa ũraakarĩĩte, thĩ nĩthingithaga, na ndũũrĩrĩ itingĩhota gwĩtiiria mang'ũrĩ maaku.  (Inyuĩ andũ a Isiraeli no mũhaka mũmeere atĩ ngai iria itoombire thĩ na igũrũ nĩikaaniinwo ithire biũ gũũkũ thĩ). Rwĩmbo rwa kũgooca Ngai MWATHANI nĩ we wombire thĩ na hinya wake; nĩ we wathondekire thĩ na ũũgĩ wake, na agĩtambũrũkia matu mairũ na ũmenyo wake. Hĩndĩ ĩrĩa agũũthũka, maaĩ marĩa me igũrũ nĩkũruruma marurumaga; nĩ we ũreehithagia matu kuuma ituri cia thĩ. Atũmaga rĩrĩa kũroira heni ihenũke, na akareehithia rũhuuho kuuma thitoo ciake. Andũ oothe moona ũguo, makariita na magaturuura; arĩa oothe mathondekaga mĩhianano makaigua maconokeete tondũ ngai iria mathondekaga ti cia ma na itirĩ muoyo. Ngai icio ciao nĩ cia tũhũ na ciagĩrĩire o kũnyararwo; hĩndĩ ĩrĩa MWATHANI agaatua gũciherithia nĩikaaniinwo. Ngai wa Jakubu ndatariĩ tacio; nĩ we wombire indo ciothe; na agĩthuura andũ a Isiraeli matuĩke aake kĩũmbe. Rĩĩtwa rĩake nĩ MWATHANI Mwene Hinya Wothe.  Gũthaamio nĩkũrooka Inyuĩ andũ a Jerusalemu, mũrĩ arigiicĩrie! Cookanĩrĩriai indo cianyu! Tondũ MWATHANI ekuuga atĩ nĩekũmũikia na nja ya bũrũri ũyũ. Ekũmũnyariirithia, nginya mũmenye nĩmũnyariirĩĩtwo.  Andũ a Jerusalemu magĩkaya makiuga atĩrĩ, “Ĩ tũtitiihangĩĩtio! Ironda ciitũ itingĩhona! Tũreciiragia no twĩyũmĩrĩrie ihũũra ta rĩĩrĩ! Hema ciitũ nĩcianangĩĩtwo, na mĩkanda ĩrĩa irambĩĩtwo nayo nĩtinangĩĩtio. Ciana ciitũ ciothe nĩithiĩte igatweherera; hatirĩ mũndũ o na ũmwe ũtigaire wa gũtwambagĩra hema ciitũ rĩngĩ, o na wa kuohagĩrĩra ciandarũũa ciacio.”  Na niĩ ngĩcookia atĩrĩ, “Atongoria#. Atongoria: Rora Jer .. aitũ nĩ akĩĩgu, matihooyaga MWATHANI kĩrĩra. Nĩkĩo matagaacĩire wega, na andũ aitũ makahurunjwo. Thikĩrĩriai, ũhoro nĩwakinya! Kwĩ na inegene inene rũũrĩrĩinĩ rwa mwena wa na rũgongo; mbũtũ ciaruo cia ita igũtua matũũra ma Juda maganjo matuĩke imaamo cia mbwe.”  MWATHANI, nĩnjũũĩ atĩ mũndũ ndangĩĩthuurĩra njĩra ĩrĩa ekũgerera; mũndũ ndarĩ hinya igũrũ rĩa muoyo wake. Rũnga andũ aaku, MWATHANI, no ndũkegũmĩre mũno; ndũgaatũherithie ũraakaire tũtigaathire. Erekeria maraakara maaku kũrĩ ndũũrĩrĩ iria itagũthaathayagia, o na kũrĩ andũ arĩa makũregeete. Nĩ gũkorwo nĩciũragĩĩte andũ aaku, nĩitwanangĩĩte o biũ, na igatiga bũrũri witũ ũrĩ maganjo.