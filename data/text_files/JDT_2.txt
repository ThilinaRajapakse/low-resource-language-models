 Kũhũũrana na mabũrũri ma mwena wa ithũĩro Na rĩĩrĩ, mũthenya wa mĩrongo ĩĩrĩ na ĩĩrĩ wa mweri wa mbere, mwakainĩ wa ikũmi na ĩnaana gũkiuma mũhuuhu thĩinĩ wa nyũmba ya mũthamaki atĩ Nebukadinezaru, mũthamaki wa Asiria, nĩendaga kwĩrĩhĩria na mabũrũri marĩa moothe maaregeete kũmũteithĩrĩria. Naake agĩgĩĩta atongoria oothe a mbũtũ o na atongoria arĩa anene akĩmataarĩria wega na kanua gaake ũrĩa mabũrũri macio maamũkararĩĩtie. Nao magĩkĩhĩtũkia atĩ mũndũ o wothe ũrĩa ũteetĩkĩrĩĩte kũmũteithĩrĩria mbaarainĩ no mũhaka ooragwo. Na rĩrĩa aarĩĩkirie kũmataarĩria mũbango wake, Nebukadinezaru mũthamaki wa Asiria agĩtũmanĩra Holoferine, mũtongoria ũrĩa mũnene wa ita ciake na ũrĩa warĩ mũnyiinyi wa mũthamaki, akĩmwĩra atĩrĩ, “Niĩ, Nebukadinezaru, mũthamaki mũnene na mwathi wa thĩ yothe, ndagwatha ũthuure thigari njamba ta ũũ: thigari ngiri igana rĩa mĩrongo ĩĩrĩ (,) cia magũrũ na thigari cia mbarathi ngiri ikũmi na igĩrĩ (,). Ũthiĩ ũgatharĩkĩre mabũrũri ma mwena wa ithũĩro, nĩ gũkorwo andũ acio nĩmaaregire gwathĩkĩra mawatho maakwa. Ũmeere mahaarĩrie mahotha maao ma tĩĩri na maaĩ nĩ geetha moonanie atĩ nĩmooya mooko na igũrũ meneane. Nĩnjerekeire kũmatharĩkĩra ndĩ na maraakara maingĩ ndĩmaniine biũ. Mbũtũ ciakwa nĩigũthiĩ handũ hoothe bũrũriinĩ wao ikĩũthũũkangagia. Nayo mĩkuru ndĩmĩiyũrie mĩĩrĩ ya andũ aao arĩa makuĩte, natuo tũrũũĩ tuothe na njũũĩ ndĩcihingĩrĩrie na ciimba nyingĩ mũno o nginya ciothe ciune. Ningĩ nĩngataha arĩa oothe magaakorwo matigarĩĩte muoyo ndĩmatware nginya ituri ciothe cia thĩ. “No wee Holoferine, ndagwatha uumagare ũthiĩ wambe ũnyiitĩre bũrũri wao wothe. Na rĩĩrĩ, mangĩĩneana kũrĩ we-rĩ, maige mũhoohio nginya rĩrĩa ngooka kũmaherithia. No mangĩambĩrĩria kũhũũrana na we-rĩ, ndũkaamaiguĩre tha moorage na ũtharĩkĩre bũrũri wothe ũrĩa wĩhokeirwo. Ngai aronjũraga na ũthamaki wakwa ũrothira ingiaga gwĩka ũrĩa ndĩhĩtĩĩte gwĩka! Na rĩĩrĩ, wee na we-rĩ, ndũkaanaage gwathĩkĩra o na ũmwe wa mawatho maakwa! Tigĩrĩra atĩ nĩwamahingia o ta ũrĩa niĩ mwathi waku ngwathĩĩte! Ĩka ũguo hatarĩ gweterera.” Mbaara cia Holoferine Kwoguo Holoferine akiuma he mũthamaki, agĩĩta hamwe anene oothe, manjeenũrũ na atongoria a thigari cia Asiria. Na o ta ũrĩa mũthamaki oigĩĩte, agĩthuura thigari cia magũrũ iria njoorua mũno ngiri igana rĩa mĩrongo ĩĩrĩ na ingĩ ngiri ikũmi na igĩrĩ iria ciarĩ njoorua mũno cia mĩguĩ iria ciathiaga ihaicĩĩte mbarathi, agĩcibanga na mũbangĩre wa ita cia mbaara. Ningĩ agĩkuua rũũru rũnene rwa ngamĩĩra, na ndigiri, na nyũmbũ cia gũkuua mĩrigo, o hamwe na rũũru rũnene rwa ng'ondu na ng'ombe, na mbũri nĩ ũndũ wa irio. Ningĩ akĩnengera o mũũthigari mũigana wake wa irio o hamwe na mũigana wake wa betha na thahabu kuuma mũthiithũinĩ wa mũthamaki. Holoferine agĩkiumagara arĩ na mbũtũ yake yothe, agĩgĩthiaga mbere ya Nebukadinezaru nĩ geetha akahobanie bũrũri wothe wa mwena wa ithũĩro arĩ na ngaari ciake cia mbarathi, thigari cia mbarathi, o na thigari cia magũrũ iria njoorua.  Naake akiumwo thuutha nĩ thigari nyingĩ ũguo atĩ itingĩahotire gũtarĩka. Ciarĩ nyingĩ o ta ngigĩ kana mũthanga wa werũinĩ. Na rĩĩrĩ moima Nineve, magĩthiĩ rũgendo rwa mĩthenya ĩtatũ meerekeire gĩtuamba kĩa Bekiteleti gũkuhĩ na irĩma iria irĩ mwena wa na rũgongo wa Kilikia ya rũgongo, makĩamba hema ciao kuo. Kuuma kũu Holoferine akĩerekera bũrũri wa irĩma arĩ na mbũtũ yake yothe, thigari cia mbarathi, na thigari cia magũrũ, o hamwe na ngaari cia mbarathi. Agĩthũũkangia Puti na Ludia biũ na agĩtaha andũ oothe a Rasisi na Aishumaeli arĩa maatũũraga ndeereinĩ cia werũ wa na kĩanda wa Cheloni. Thuutha ũcio Holoferine akĩringa rũũĩ rwa Farati agĩtuĩkanĩria Mesopotamia agĩthũũkangagia matũũra maakuo marĩa maakĩĩtwo mairigĩirwo ndeereinĩ cia rũũĩ rwa Abironi o gũkinya iriainĩ. Ningĩ akĩnyiita mabũrũri ma Kilikia, na akĩũraga arĩa oothe maageragia kũmwĩtiiria, agĩthiĩ na mbere o kinya mĩhakainĩ ya Jafethi kũrĩa kũng'etheire Arabia. Agĩthiũrũrũkĩria Amidiani, agĩcina hema ciao na akĩũraga ng'ondu ciao. Ningĩ hĩndĩ ya magetha ma ngano Holoferine agĩikũrũka akĩingĩra ciandainĩ iria ciathiũrũrũkĩirie Damasiki, agĩcina mĩgũnda yothe na akĩũraga ndũũru ciothe cia ng'ondu na cia ng'ombe. Agĩtaha indo matũũrainĩ na agĩthũũkangia mĩgũnda yothe. Ningĩ akĩũraga aanake oothe. Nao andũ arĩa oothe maatũũraga ndeereinĩ cia iria rĩa Mediteraneani makĩnyiitwo nĩ kĩmako na makĩinaina nĩ guoya. Andũ oothe thĩinĩ wa matũũra ma Turo, Sidoni, Suri, Ocina, Jamunia, Ashidodu, o hamwe na Ashikeloni makĩnyiitwo nĩ kĩmako.