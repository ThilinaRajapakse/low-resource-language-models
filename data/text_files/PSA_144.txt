 Mũthamaki gũcookeria Ngai ngaatho tondũ wa kũmũhe ũhootani#. Thaburi ĩno yandĩkirwo nĩ Daudi. MWATHANI, o we mũmenyereri arogoocwo! Nĩ we ũndutaga kũrũa mbaara na ũhaaragĩrĩria gũthiĩ itainĩ. Nĩ we mũngitĩri na mũmenyereri, na no we kĩĩgunyĩ gĩakwa na mũhonokia ũrĩa ndĩhokeete angitagĩre. Nĩ we ũigaga ndũũrĩrĩ rungu rwa watho wakwa.   MWATHANI, kaĩ mũndũ akĩrĩ we kĩ tondũ ũmũrũmbũyagia? Mũndũ ũrĩa arĩ o rũkũngũ akĩrĩ we kĩ tondũ ũikaraga ũkĩmwĩciiragia? Mũndũ no ta ihũũmũka rĩmwe; matukũ maake mathiraga na ihenya o ta kĩĩruru.  MWATHANI, hingũra igũrũ, ũikũrũke thĩ! Huutia irĩma nĩguo irute ndoogo! Reehithia heni ũhurunje thũ ciaku; ikia mĩguĩ yaku ũcingatithie. Tambũrũkia guoko gwaku ũrĩ o kũu igũrũ, ũndute ndiainĩ ĩno ndiku, ũhonokie; ndeithũra kuuma mookoinĩ ma ndũũrĩrĩ ng'eni. Tũnua twacio twaragia o maheeni, na iheenanagia o na ciĩhĩtĩĩte.  Ngai, nĩngũkũinĩra rwĩmbo rwerũ; ngũkũinĩra ngĩhũũraga kĩnanda. Wee-rĩ, nĩwe ũheaga athamaki ũhootani, na nĩwe ũteithũraga Daudi ndungata yaku. Honokia kuuma harĩ thũ ciakwa itarĩ tha; ndeithũra kuuma mookoinĩ ma ndũũrĩrĩ ng'eni. Tũnua twacio twaragia o maheeni, na iheenanagia o na ciĩhĩtĩĩte.  Aanake aitũ marohaana ta mĩtĩ ya mũhandano ĩrakũra wega ĩrĩ na hinya. Airĩĩtu aitũ marohaana ta itugĩ irĩ riiri iria itiiragĩrĩra nyũmba ya mũthamaki. Makũmbĩ maitũ maroiyũraga irio cia mĩthemba yothe. Ng'ondu ciitũ irociaraga tũgondu ngiri na ngiri. Mahiũ maitũ marociaraga mũno matekũhuna na mategũkuuithia. Njĩrainĩ ciitũ kũroagaga kĩrĩro kĩa mĩnyamaaro. Gũkena-rĩ, nĩ andũ arĩa maraathimĩĩtwo ta ũguo; gũkena-rĩ, nĩ andũ arĩa Ngai wao arĩ MWATHANI.