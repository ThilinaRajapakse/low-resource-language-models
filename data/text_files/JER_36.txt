 Baruku gũthooma ibuku rĩa gĩkũnjo Hekaarũinĩ  Atĩrĩĩrĩ, mwakainĩ wa ĩna wa ũthamaki wa Jehoiakimu mũrũ wa Josia bũrũriinĩ wa Juda, MWATHANI nĩanjarĩirie akĩnjĩĩra atĩrĩ, “Oya ibuku rĩa gĩkũnjo wandĩke ũhoro wothe ũrĩa ngũheete ũkoniĩ Isiraeli na Juda o na ndũũrĩrĩ ciothe. Andĩka ũhoro wothe ũrĩa ngũheete kuuma rĩrĩa ndakwarĩirie rĩa mbere, rĩrĩa Josia aarĩ mũthamaki, nginya ũũmũũthĩ. No gũkorwo andũ a Juda maigua ũhoro wa mwanangĩko wothe ũrĩa bangĩĩte kũmareehithĩria nĩmegũtigana na mĩthiĩre yao mĩũru, na niĩ ndĩkĩmoohere waganu wao na meehia maao.” Kwoguo ngĩgĩĩta Baruku mũrũ wa Neria, ngĩmwĩra akĩandĩkaga ũhoro wothe ũrĩa MWATHANI aaheete. Naake Baruku akĩwandĩka wothe ibukuinĩ rĩu rĩa gĩkũnjo. Ngĩcooka ngĩatha Baruku ngĩmwĩra atĩrĩ, “Niĩ-rĩ, nĩngirĩĩtio gũcooka gũthiaga Hekaarũinĩ. Ingĩkĩenda wee ũthiĩ kuo mũthenya ũrĩa andũ marĩkorwo mehingĩĩte kũrĩa, ũmathoomere ibuku rĩĩrĩ rĩa gĩkũnjo wanĩrĩire nĩguo maigue ũhoro wothe ũrĩa MWATHANI aanaahe, o ũcio ndakwĩra, nawe wawandĩka. Atĩrĩĩrĩ, ngwenda ũthoomere ũhoro ũcio harĩa andũ oothe marĩhota gũkũigua wega, gwata andũ a Juda arĩa marĩkorwo mookĩĩte kuuma matũũrainĩ maao. No gũkorwo nĩmegũthaitha MWATHANI na matigane na mĩthiĩre yao mĩũru, nĩ ũndũ MWATHANI nĩehĩtĩire andũ aya araakarĩĩte na ang'ũrĩkĩĩte mũno.” Naake Baruku agĩgĩthiĩ, agĩthooma ndũmĩrĩri ĩyo ya MWATHANI Hekaarũinĩ o ta ũrĩa ndamwathĩĩte eeke. Na rĩĩrĩ, mweriinĩ wa kenda wa mwaka wa gataano wa ũthamaki wa Jehoiakimu bũrũriinĩ wa Juda, andũ oothe arĩa maatũũraga Jerusalemu na arĩa oothe mookĩĩte kuo moimĩĩte matũũrainĩ ma Juda, makĩĩhinga kũrĩa nĩguo mathaithe MWATHANI amatuge. Hĩndĩ ĩyo Baruku agĩgĩthooma kuuma ibukuinĩ rĩu rĩa gĩkũnjo maũndũ moothe marĩa ndoigĩĩte andũ oothe mategeete matũ. Eekĩire ũndũ ũcio Hekaarũinĩ, arĩ rumuinĩ ya Gemaria mũrũ wa Shafani, ũrĩa warĩ karani. Rumu yake yarĩ kĩhaaroinĩ kĩa mwena wa na rũgongo kĩrĩa kĩarĩ hakuhĩ na itoonyero rĩa kĩhingo kĩa Hekaarũ kĩrĩa kĩoĩkaine ta Kĩhingo Kĩerũ. Atongoria gũthoomerwo ibuku rĩa gĩkũnjo Na rĩĩrĩ, Mikaya, mũrũ wa Gemaria na mũcũkũrũ wa Shafani, akĩigua Baruku agĩthooma ũrĩa wothe MWATHANI oigĩĩte kuuma ibukuinĩ rĩu rĩa gĩkũnjo. Naake agĩikũrũka agĩthiĩ nyũmba ya mũthamaki, agĩtoonya wabici ya karani wakuo, agĩkora atongoria oothe magomanĩĩte kuo magĩciira. Atongoria acio maarĩ Elishama, ũrĩa warĩ karani, Delaia mũrũ wa Shamaia, Elinathani mũrũ wa Akiboru, Gemaria mũrũ wa Shafani, Zedekia mũrũ wa Hanania, na atongoria arĩa angĩ oothe. Mikaya agĩkĩmeera ũhoro wothe ũrĩa aiguĩte Baruku agĩthoomera andũ. Nao magĩtũma Jehudi (mũrũ wa Nethania na mũcũkũrũ wa Shelemia mũrũ wa Kushi) akeere Baruku amatwarĩre ibuku rĩu rĩa gĩkũnjo rĩrĩa aathoomeire andũ. Naake Baruku akĩoya ibuku rĩu rĩa gĩkũnjo, akĩmatwarĩra. Nao makĩmwĩra atĩrĩ, “Ikara thĩ ũtũthoomere.” Baruku agĩgĩikara thĩ akĩmathoomera. Marĩĩkia kũigua ũhoro wothe, makĩrorana mamakĩĩte, makĩĩra Baruku atĩrĩ, “No mũhaka tũmenyithie mũthamaki ũhoro ũcio wothe.” Magĩcooka makĩmũũria atĩrĩ, “Tatwĩre, o ro rĩu, ũrandĩkire ũhoro ũcio atĩa. Nĩ Jeremia ũrakwĩrire ũkĩwandĩkaga?” Baruku akĩmacookeria atĩrĩ, “Jeremia we mwene nĩ we ũraheire ũhoro ũcio wothe ngĩwandĩkaga na rangi ibukuinĩ rĩĩrĩ rĩa gĩkũnjo.” Nao atongoria acio makĩmwĩra atĩrĩ, “Wee na Jeremia thiĩi mũkeehithe; mũtikaareke mũndũ o na ũrĩkũ amenye harĩa mũrĩ.” Mũthamaki gũcina ibuku rĩu rĩa gĩkũnjo Kwoguo atongoria acio magĩtiga ibuku rĩu rĩa gĩkũnjo kũu wabiciinĩ ya Elishama, ũrĩa warĩ karani, magĩthiĩ kũrĩa mũthamaki aarĩ, makĩmũmenyithia ũhoro ũcio wothe. Naake mũthamaki agĩtũma Jehudi athiĩ akagĩĩre ibuku rĩu rĩa gĩkũnjo kuuma wabiciinĩ ya Elishama. Jehudi akĩrĩgĩĩra, akĩrĩthoomera mũthamaki na atongoria oothe arĩa maamũrigiicĩirie. Hingo ĩyo kwarĩ hĩndĩ ya heho, naake mũthamaki agĩikaire nyũmba yake ĩrĩa aikaraga hĩndĩ ta ĩyo agĩota mwaki. Na rĩĩrĩ, Jehudi athooma o icigo ithatũ kana inya-rĩ, naake mũthamaki agacitinangia na kahiũ, agaciikia mwakiinĩ. Aathire na mbere gwĩka ũguo nginya ibuku rĩu rĩothe rĩgĩcinwo rĩgĩthira. O na kũhaana ũguo-rĩ, mũthamaki, o na kana ũmwe wa njaama ciake, arĩa maiguire ũhoro ũcio wothe matiigana gwĩtigĩra kana gũtembũranga nguo ciao moonanie ũrĩa maarĩ na kĩeha. Ningĩ o na mũthamaki athaithwo nĩ Elinathani, Delaia, na Gemaria ndagaacine ibuku rĩu, ndaigana kũmathikĩrĩria o na atĩa. Mũthamaki agĩcooka agĩatha mũũrũwe Jerameeli, na Saraia mũrũ wa Azirieli, na Shelemia mũrũ wa Abideeli, manyiite Jeremia na Baruku karani gaake. No rĩĩrĩ, MWATHANI nĩamahithĩĩte. Jeremia kwandĩka ibuku rĩngĩ rĩa gĩkũnjo Thuutha wa mũthamaki Jehoiakimu gũcina ibuku rĩu rĩa gĩkũnjo rĩrĩa rĩarĩ na ũhoro ũrĩa ndeerĩĩte Baruku akĩwandĩkaga, MWATHANI nĩanjĩĩrire njoe ibuku rĩngĩ, nyandĩke thĩinĩ warĩo ũhoro wothe ũrĩa warĩ ibukuinĩ rĩa mbere. Na rĩĩrĩ, MWATHANI aanjĩĩrire ngeere mũthamaki Jehoakimu atĩrĩ, “Nĩũracinire ibuku, na ũrooria Jeremia kĩrĩa kĩratũmire aandĩke atĩ mũthamaki wa Babilonia nĩegũũka, aanange bũrũri ũyũ, na oorage andũ aaguo o na nyamũ. Tondũ ũcio, niĩ MWATHANI, ngwenda gũkwĩra wee mũthamaki Jehoiakimu, atĩ hatirĩ o na ũmwe wa njiarwa ciaku ũgaathamaka ũthamakiinĩ wa Daudi rĩ o rĩ. Kĩimba gĩaku gĩgaatigwo kĩaraganĩĩte gĩcinagwo nĩ riũa mũthenya, na gĩcinagwo nĩ mbaa ũtukũ. Nĩngũkũherithia we mwene, njiarwa ciaku, na atongoria nĩ ũndũ wa meehia moothe marĩa mwĩkĩĩte. Ngũkũreehithĩria wee mwene, o hamwe na andũ a Jerusalemu na a Juda mwanangĩko wothe ũrĩa njugĩĩte ngũmũreehithĩria tondũ o na ndamũkaania mũtiiguaga.” Kwoguo ngĩkĩoya ibuku rĩngĩ rĩa gĩkũnjo ngĩrĩnengera Baruku karani wakwa, naake akĩandĩka thĩinĩ warĩo ũhoro wothe ũrĩa ndamwĩrĩĩte akĩandĩkaga. Aandĩkire ũhoro wothe ũrĩa warĩ ibukuinĩ rĩrĩa mũthamaki Jehoiakimu aacinire, na akĩongerera ũhoro ũngĩ wahaanaga o ta ũcio wa mbere ũrĩa ndamũheire.