 Ngerekano ya mũrĩithi Jesũ agĩkiuga atĩrĩ, “Ngũmwĩra na ma atĩ mũndũ ũrĩa ũhaicagĩrĩra rũgiri akaingĩra kiugũ kĩa ng'ondu, akaaga gũtoonyera kĩhingoinĩ nĩ mũici na nĩ mũtuunyani. Ĩndĩ mũndũ ũrĩa ũingĩragĩra kĩhingo nĩ we mũrĩithi wa ng'ondu. Ũcio nĩahingũragĩrwo kĩhingo nĩ mũikaria wakĩo; nacio ikaigua mũgambo wake. Naake agagĩĩta ng'ondu ciake na marĩĩtwa maacio agaciumagaria. Oimagaria ciothe agacooka agacitongoria, nacio ikamũrũmĩrĩra tondũ nĩciũĩ mũgambo wake. No rĩĩrĩ, itingĩrũmĩrĩra mũndũ itooĩ; handũ ha kũmũrũmĩrĩra no imũũrĩire tondũ itiũĩ mũgambo wake.” Jesũ agĩkĩmahe ũhoro na ngerekano ĩyo, no o matiamenyire ũrĩa eendaga kuuga. Jesũ mũrĩithi ũrĩa mwega Thuutha ũcio Jesũ agĩkĩmeera rĩngĩ atĩrĩ, “Ngũmwĩra na ma atĩ niĩ nĩ niĩ kĩhingo gĩa gũtoonyerwo nĩ ng'ondu. Arĩa oothe mookire mbere yakwa nĩ aici na atuunyani, na ng'ondu itiamaiguire. Niĩ nĩ niĩ kĩhingo; ũrĩa wothe ũtoonyagĩra harĩ niĩ nĩakaahonoka; agaatoonyaga na oimage na oonage gĩa kũrĩa. Mũici ookaga nĩ geetha aiye, oorage, o na athũũkie. Niĩ njũkĩĩte nĩ geetha mũgĩe na muoyo, na mũgĩe naguo kũna. “Niĩ nĩ niĩ mũrĩithi ũrĩa mwega, mũrĩithi ũrĩa mwega nĩarutaga muoyo wake nĩ ũndũ wa ng'ondu. Rĩrĩa mũndũ wa kũrĩhwo, ũrĩa ũkoragwo atarĩ mũrĩithi, na ng'ondu ti ciake, oona njũũi ĩgĩũka, atigaga ng'ondu akoora; nayo njũũi ĩkanyiita ng'ondu na ĩgacihurunja. Mũndũ ũcio wa kũrĩhwo ooraga nĩ tondũ we no mũndũ wa mũcaara na ndarũmbũyanagia na ũhoro wa ng'ondu. - Niĩ nĩ niĩ mũrĩithi ũrĩa mwega. O ta ũrĩa Awa anjũũĩ, noguo o na niĩ ndĩmũũĩ, na no taguo njũũĩ ng'ondu ciakwa, na o nacio nĩinjũũĩ na nĩnjĩtĩkĩrĩĩte gũkua nĩ ũndũ wacio. Na rĩĩrĩ, ndĩ na ng'ondu ingĩ ciakwa itarĩ cia kiugũ gĩĩkĩ, na no mũhaka o nacio ndĩcireehe; nĩirĩigua mũgambo wakwa, na nĩirĩtuĩka cia rũũru rũmwe ciothe na igĩe na mũrĩithi ũmwe. “Nĩ ũndũ ũcio, Awa nĩanyendeete tondũ nĩnjĩtĩkĩrĩĩte kũheana muoyo wakwa nĩ geetha njooke ndĩũiyũkie rĩngĩ. Gũtirĩ mũndũ ũkũnduunya muoyo wakwa. Nĩ niĩ ngũũheana na kwenda gwakwa. Ndĩ na ũhoti wa kũũheana na ũhoti wa kũũiyũkia rĩngĩ. Ũguo nĩguo Awa anjathĩĩte njĩke.” Ayahudi makĩamũkana rĩngĩ nĩ ũndũ wa ndeto icio. Aingĩ aao makiuga atĩrĩ, “E na ngoma, na nĩ mũgũrũku! Mũramũthikĩrĩria nĩkĩ?” Arĩa angĩ makiuga atĩrĩ, “Mũndũ wĩ na ngoma ndangĩheana ũhoro ta ũyũ! Ngoma ĩngĩtũma atumuumu mahote kuona atĩa?” Jesũ kũregwo Na rĩĩrĩ, kwarĩ hĩndĩ ya heho, na Thigũkũ ya gũtheria Hekaarũ nĩyathiaga na mbere kũu Jerusalemu. Naake Jesũ agĩkorwo agĩceeraceera o hau gĩthakuinĩ gĩa Solomoni kũu Hekaarũ thĩinĩ. Nao Ayahudi magĩũka makĩmũthiũrũrũkĩria makĩmwĩra atĩrĩ, “Ũgũtũũra ũtũigĩĩte na nganja kinya rĩ? Twĩre ma kana wee nĩ we Mesia.” Naake Jesũ akĩmacookeria atĩrĩ, “Nĩndĩkĩĩtie kũmwĩra, no inyuĩ mũtinjĩtĩkagia. Ciĩko iria njĩkaga na ũhoti wa Awa nĩcio cionanagia niĩ ndĩ ũ; ĩndĩ inyuĩ mũtiĩtĩkagia nĩ tondũ mũtirĩ ng'ondu ciakwa. Ng'ondu ciakwa nĩciguaga mũgambo wakwa, nacio niĩ nĩndĩciũĩ nacio nĩcinũmagĩrĩra. Niĩ nĩndĩciheaga muoyo wa tene na tene, itirĩ hĩndĩ ikoora, na gũtirĩ mũndũ o na ũmwe ũngĩhota gũciruta mookoinĩ maakwa. Awa ũrĩa ũheete cio nĩ mũnene#. Awa ũrĩa ũheete cio nĩ mũnene: Maandĩko mamwe moigaga; kĩrĩa Awa aheete nĩ kĩnene gũkĩra indo ciothe. gũkĩra andũ oothe, na gũtirĩ mũndũ ũngĩhota gũciruta mookoinĩ maake. Niĩ na Awa tũrĩ ũmwe.” Na arĩĩkia kuuga ũguo Ayahudi makĩoya mahiga rĩngĩ mamũhũũre na mo. Naake Jesũ akĩmooria atĩrĩ, “Tondũ nĩnjĩkĩĩte maũndũ maingĩ meega, o marĩa Awa ahotithĩĩtie gwĩka mũkĩĩonagĩra-rĩ, nĩ ũndũ ũrĩkũ wa maũndũ macio mũrenda kũhũũrĩra na mahiga?”  Nao Ayahudi makĩmũcookeria atĩrĩ, “Tũtirenda gũkũhũũra na mahiga nĩ ũndũ wa ũndũ o na ũmwe mwega, no nĩ tondũ wa kũruma Ngai! Wee ũrĩ mũndũ, na rĩu ũrenda gwĩtua Ngai!”  Naake Jesũ akĩmeera atĩrĩ, “Na githĩ gũtiandĩkĩĩtwo Wathoinĩ wanyu ũrĩa Ngai oigire atĩ, ‘Inyuĩ mũrĩ ngai.’ Atĩrĩĩrĩ, Maandĩko matingĩagararĩka, angĩgĩkorwo Ngai nĩetire arĩa maakinyĩrĩirwo nĩ ũhoro wake ngai-rĩ, mwakĩhota kuuga atĩa atĩ nĩndaruma Ngai tondũ nĩndoiga atĩ ndĩ Mũrũ wa Ngai. Haakwa mwene-rĩ, Awa mwene nĩ we wathuurire na akĩndũma gũũkũ thĩ. Angĩkorwo ndiraruta wĩra wa Awa-rĩ, mũtigakĩnjĩtĩkie. No angĩkorwo njĩkaga ũrĩa Awa eendaga, o na mũngĩaga kũnjĩtĩkia niĩ mwene, nĩmũngĩĩtĩkagia ciĩko ciakwa, nĩ geetha mũmenye na mwĩtĩkie biũ atĩ Awa e thĩinĩ wakwa, na niĩ ndĩ thĩinĩ wake.” Nao Ayahudi makĩgeria o rĩngĩ ũrĩa mangĩmũnyiita, no we akĩmonyoka kuuma mookoinĩ maao agĩĩthiĩra.  Hĩndĩ ĩyo Jesũ agĩthiĩ rĩngĩ mũrĩmo ũũrĩa ũngĩ wa Rũũĩ rwa Jorodani kũrĩa Johana aabatithanagĩria o mbere, agĩikara kuo. Nao andũ aingĩ magĩũka kũrĩ we makiugaga atĩrĩ, “Johana ndaringaga ciama, no maũndũ marĩa moothe oigire makoniĩ mũndũ ũyũ nĩ ma ma.” Nao andũ aingĩ kũu, makĩmwĩtĩkia.