 Ngai kũraathima Isiraeli MWATHANI ekuuga atĩrĩ, “Mũrũ wa mũndũ, rathĩra irĩma cia Isiraeli ũhoro. Ciĩre ithikĩrĩrie ndũmĩrĩri ĩrĩa niĩ MWATHANI Mwene Hinya Wothe ndĩ nayo igũrũ rĩacio. Atĩrĩĩrĩ, thũ cianyu ciugĩĩte atĩ, irĩma iria cia tene na tene nĩituĩkĩĩte ciao. “Kĩrathe ũhoro uuge atĩrĩ, MWATHANI Mwene Hinya Wothe ekuuga ũũ: thũ nĩimwanangĩĩte na ikamũhatĩrĩria na mĩena yothe, igatuma mũtuĩke igai rĩa ndũũrĩrĩ iria ingĩ, ikamũtua kĩndũ gĩa kũnyiirwo na gĩa gũthekererwo nĩ andũ. Kwoguo gĩthikĩrĩriei ndũmĩrĩri cia MWATHANI Mwene Hinya Wothe, inyuĩ irĩma, ithũngũri, ituamba, njũũĩ, kũndũ kũrĩa kwanange o na matũũra marĩa matiganĩrie. Inyuĩ mũtuĩkĩĩte kũndũ gwa gũtahwo na gwa gũthekererwo nĩ ndũũrĩrĩ iria imũthiũrũrũkĩirie. “Niĩ, MWATHANI Mwene Hinya Wothe, nĩnjarĩĩtie ndĩ na maraakara mahiũ igũrũ rĩa ndũũrĩrĩ iria imũrigiicĩirie o na igũrũ rĩa Edomu. Oothe nĩmegaĩire bũrũri wakwa makeneete na marĩ na rũthũũro nĩguo menyiitĩre ũrĩithio wakuo. “Kĩrathĩre bũrũri wa Isiraeli ũhoro wĩre irĩma, ithũngũri, njũũĩ na ituamba ciakuo atĩ niĩ MWATHANI Mwene Hinya Wothe njarĩĩtie ndĩ na maraakara na ũiru mũingĩ tondũ wa ũrĩa mũconorithĩĩtio nĩ ndũũrĩrĩ. Niĩ MWATHANI Mwene Hinya Wothe ndĩhĩtĩĩte ngoiga atĩ ndũũrĩrĩ iria imũrigiicĩirie nĩigũconorithio. No irĩmainĩ cia Isiraeli, mĩtĩ nĩkuumia honge, ĩciare matunda nĩ ũndũ wa andũ aakwa a Isiraeli, tondũ nĩmakuhĩhĩirie gũcooka. Rĩu ndĩ mwena wanyu, andũ a Isiraeli. Nĩnguona atĩ mĩgũnda yanyu nĩgũcimbwo rĩngĩ na ĩhandwo. Nĩngũingĩhia andũ aanyu. Matũũra maanyu nĩmegũcooka gũtũũrwo na maganjo maanyu maakwo rĩngĩ. Nĩngũingĩhia andũ na mahiũ; megũciarana maingĩhe mũno. Nĩngũreka mũtũũre o ta ũrĩa mwatũũraga tene, o na nĩngũmwĩka wega makĩria ma ũrĩa ndamwĩkaga tene. Na nĩmũkũmenya atĩ nĩ niĩ MWATHANI. Atĩrĩĩrĩ, andũ aakwa a Isiraeli, nĩngũmũcookia mũgatũũre bũrũri wanyu, mũwĩgwatĩre ũtuĩke igai rĩanyu. Ndũgaacooka kũreka ciana cianyu ihũũte rĩngĩ. “Niĩ MWATHANI Mwene Hinya Wothe nguuga atĩrĩ, “Andũ mamwĩraga atĩ bũrũri nĩũrĩaga andũ na nĩũgaatuunya rũũrĩrĩ rwanyu ciana. Kuuma rĩu ndũgũcooka kũrĩa andũ o na kana gũtuunya rũũrĩrĩ rwanyu ciana. Nĩ niĩ MWATHANI Mwene Hinya Wothe ndoiga ũguo. Ndikũreka bũrũri ũcooke kũrumwo nĩ ndũũrĩrĩ, o na kana ũconorithio nĩ andũ. Ningĩ ndũgũcooka gũtuunya rũũrĩrĩ ciana ciaruo. Nĩ niĩ MWATHANI Mwene Hinya Wothe ndoiga ũguo.” Aisiraeli kũgĩa na muoyo mwerũ MWATHANI akĩnjarĩria akĩnjĩĩra atĩrĩ, “Mũrũ wa mũndũ, rĩrĩa andũ a Isiraeli maatũũraga bũrũriinĩ wao nĩmaũthaahirie na mĩthiĩre yao o na ciĩko ciao. Harĩ niĩ, mĩthiĩre yao yarĩ ya thaahu o ta thaahu ũrĩa mũtumia akoragwo naguo hĩndĩ ya mahinda maake ma mweri. Nĩkĩo ndamaitũrũrĩire marũrũ maakwa nĩ ũndũ wa thakame ĩrĩa maitithĩĩtie bũrũriinĩ, na nĩ ũndũ wa ũrĩa maũthaahĩĩtie na mĩhianano yao. Ndamatuĩrĩire kũringana na ũrĩa mĩthiĩre na ciĩko ciao ciatariĩ, ngĩkĩmahurunja mabũrũriinĩ mageni. Kũrĩa guothe maathiaga nĩmaatũmaga rĩĩtwa rĩakwa itheru rĩagĩrwo gĩtĩĩo tondũ ndũũrĩrĩ cioigaga atĩrĩ, ‘Aya nĩ andũ a MWATHANI na nĩmaingatirwo moime bũrũri wake.’ Ũndũ ũcio ũgĩgĩtũma ngĩcaaĩre rĩĩtwa rĩakwa itheru rĩrĩa andũ a Isiraeli maagithagia gĩtĩĩo kũrĩa guothe maathiaga. “Kwoguo ĩra andũ a Isiraeli niĩ MWATHANI Mwene Hinya Wothe nguuga atĩrĩ, ‘Andũ a Isiraeli, ũndũ ũrĩa ngwĩka ndikũwĩka nĩ ũndũ wa gĩtĩĩo kĩanyu, ĩndĩ ngũwĩka nĩ ũndũ wa rĩĩtwa rĩakwa itheru rĩrĩa mwagithirie gĩtĩĩo ndũũrĩrĩinĩ ciothe kũrĩa mwathiire. Na rĩĩrĩ, nĩndĩrĩonia ndũũrũrĩ ũrĩa rĩĩtwa rĩakwa rĩrĩ inene na itheru, o rĩu rĩagithirio gĩtĩĩo thĩinĩ wa ndũũrĩrĩ, o rĩu na inyuĩ mwagithĩĩtie gĩtĩĩo thĩinĩ wacio. Ndũũrĩrĩ nĩirĩmenya atĩ nĩ niĩ MWATHANI rĩria ndĩrĩmũhũthĩra gũcionia ũrĩa ndĩ mũtheru. Ũguo nĩguo niĩ MWATHANI Mwene Hinya Wothe ndoiga. Nĩngũmũruta ndũũrĩrĩinĩ na mabũrũriinĩ moothe ndĩmũcookie bũrũriinĩ wanyu. Ndĩmũminjaminjĩrie maaĩ matheru ndĩmũtherie kuuma kũrĩa mwanethaahia na mĩhianano na ndĩmũtherie kuuma ũndũ ũngĩ o wothe wanamũthaahia.’  “Ngũmũhe ngoro njerũ na roho mwerũ. Nĩngũmũthengeria ngoro ĩrĩa nyũmũ ta ihiga ndĩmwĩkĩre ngoro njathĩki. Nĩngwĩkĩra roho wakwa thĩinĩ wanyu na nyonage atĩ nĩmũrarũmĩrĩra mawatho maakwa na mũkahingia maathani maakwa. Na inyuĩ nĩmũrĩtũũraga bũrũriinĩ ũrĩa ndaheire maithe maanyu, mũgĩtuĩke andũ aakwa na niĩ nduĩke Ngai wanyu. Nĩngũmũhonokia kuuma maũndũinĩ moothe marĩa mamũthaahagia. Nĩngwathana magetha maingĩhe na ndigũcooka kũmũreehithĩria ng'aragu. Nĩngũtũma mĩtĩ ya matunda ĩciare mũno na irio cia mĩgũnda ciumie mũno nĩguo mũtikaanacooke gũconorwo nĩ ndũũrĩrĩ nĩ ũndũ wa ũrĩa mwĩ na ng'aragu. Na rĩĩrĩ, mũrĩririkanaga mĩthiĩre yanyu mĩũru na maũndũ mooru mwaneeka, mũkeemena inyuĩ eene nĩ ũndũ wa meehia maanyu na ciĩko irĩ magigi iria mwaneeka. Ĩndĩ inyuĩ andũ a Isiraeli ngwenda mũmenye atĩ ti inyuĩ mũratũma njĩke maũndũ macio; ndĩrameeka nĩguo mũconoke na mwĩnyarare nĩ ũndũ wa maũndũ marĩa mũreeka. Ũguo nĩguo MWATHANI Mwene Hinya Wothe ekuuga.” MWATHANI Mwene Hinya Wothe ekuuga atĩrĩ, “Mũthenya ũrĩa ndĩrĩmũtheria meehia maanyu moothe, nĩndĩrĩreka mũcooke gũtũũra matũũrainĩ maanyu, o na mũcooke gwaka kũndũ kũrĩa kwanangĩĩtwo. Mĩgũnda yanyu ĩrĩa ĩraarĩ mĩtiganĩrie nĩrĩrĩmwo, na andũ oothe makĩhĩtũka matigũcooka kũmĩona ĩrĩ gĩthaka. Mariugaga mĩgũnda ĩno ĩrĩa ĩraarĩ gĩthaka ĩtuĩkĩĩte o ta mũgũnda wa Edeni. Matũũra marĩa maramomoreetwo, indo ciothe igatahwo na maratigĩĩtwo marĩ maganjo, rĩu maiyũire andũ na nĩmairigĩre na thingo cia hinya. Hĩndĩ ĩyo ndũũrĩrĩ iria itigarĩĩte iria imũrigiicĩirie, nĩirĩmenya atĩ niĩ MWATHANI nĩ niĩ njakĩĩte rĩngĩ kũrĩa kũraarĩ kũmomore, na ngahanda rĩngĩ mĩgũnda ĩrĩa ĩraarĩ mĩtiganĩrie. Nĩ niĩ MWATHANI ndoiga ũguo na nĩngwĩka guo.” MWATHANI Mwene Hinya Wothe ekuuga atĩrĩ, “Nĩngwĩtĩkĩria andũ a Isiraeli macooke kũũhooya ũteithio o rĩngĩ na ndũme maingĩhe o ta ndũũru cia ng'ondu. Namo matũũra marĩa maarĩ maganjo marĩiyũra andũ o ta ũrĩa itũũra rĩa Jerusalemu rĩaiyũragwo nĩ ndũũru cia ng'ondu cia kũrutwo magongoona mĩthenya ya thigũkũ. Na nĩmarĩmenya atĩ nĩ niĩ MWATHANI.”