  Na rĩĩrĩ, Solomoni agĩkĩambĩrĩria gwaka Hekaarũ kũu Jerusalemu, kĩrĩmainĩ kĩa Moria. Hau nĩ ho ithe Daudi aathuurĩĩte ha mwako tondũ nĩ ho MWATHANI aamuumĩrĩire, o na no ho Arauna ũrĩa Mũjebusi aatũire ahuuhagĩra ngano. Naake aambĩrĩirie kũmĩaka mweri wa keerĩ, mwakainĩ wa kana wa ũthamaki wake. Naguo mwako ũcio wahaanaga ta ũũ: Ũraihu warĩ wa mita mĩrongo ĩĩrĩ na mũgwanja, na wariĩ wa mita kenda. Naguo warii wa gĩthaku gĩa itoonyero warĩ mita kenda o ta wa Hekaarũ, na kĩrũũgamo kĩa mita mĩrongo ĩtaano na inya. Agĩcooka akĩhumbĩrithia kũu thĩinĩ guothe na thahabu ĩrĩa therie mũno na akĩarithia mbaaũ cia mĩtarakwa kũndũ guothe igũrũ wa nyũmba ĩrĩa nene na agĩkũhumbĩrithia guothe na thahabu iria therie mũno. Agĩcooka agĩkũgemia na mbica cia mĩtĩ ya mĩkĩndũ ikururĩĩtwo o na cia nyororo. Naake Solomoni akĩgemia Hekaarũ na mahiga ma goro o na thahabu yarutĩĩtwo kuuma Parivaimu. Nacio thingo cia Hekaarũ, mĩratho, ihingo, o na mĩrango agĩcihumbĩrithia na thahabu, na agĩkururithia mbica ya ciũmbe iria irĩ mathagu thingoinĩ ciothe.  Nako kanyũmba karĩa aakithirie kũu thĩinĩ kaarĩ ka mita kenda thikwea. Wariĩ ũcio wako waiganaga o ta wa Hekaarũ yo nyene. Nako agĩgeeta Handũ Harĩa Hatheru Mũno. Nacio thingo cia thĩinĩ cia kanyũmba kau ciahumbĩirwo na thahabu ya tani mĩrongo ĩĩrĩ. Nayo mĩcumaarĩ yathondekeetwo na ũritũ wa thahabu wa ngiramu magana mataano na mĩrongo mũgwanja. O nacio thingo cia tũnyũmba twa igũrũ agĩcihumbĩra na thahabu.  Naake mũthamaki Solomoni agĩthondekithia ciũmbe igĩrĩ irĩ mathagu cia cuuma, agĩcihumbĩrithia na thahabu, agĩciiga Handũ Harĩa Hatheru Mũno, -iroreete na kũu mũromoinĩ wa Hekaarũ. O kĩmwe kĩarĩ na mathagu meerĩ na o ithagu rĩarĩ rĩa ũraihu wa mita igĩrĩ na boiniti igĩrĩ. Namo mathagu maacio maatambarũkĩĩte, o ithagu rĩkahuutanĩria na rĩrĩa rĩngĩ o gatagatĩ ka nyũmba, nayo mĩthia ĩyo ĩngĩ ĩkahuutia o rũthingo. Kuuma mũthia ũmwe kinya ũũrĩa ũngĩ wa mĩthia ĩyo yahuutĩĩtie thingo cieri haarĩ na wariĩ wa mita kenda.  Agĩcooka agĩthondekithia mbathiya ya gataani ya Handũ Harĩa Hatheru Mũno ĩgemeetio na rangi wa mburuu, babũ, na mũtuune na gĩgacorwo ciũmbe iria irĩ mathagu. Itugĩ igĩrĩ cia Gĩcango (Atha .-) Naake mũthamaki agĩthondekithia itugĩ igĩrĩ, o hau mbere ya Hekaarũ, o kĩmwe kĩa ũraihu wa mita ikũmi na ithaano na nuthu. O gĩtugĩ kĩarĩ na kĩongo kĩa mita igĩrĩ na boiniti igĩrĩ. Ningĩ o igũrũ wa gĩtugĩ nĩhaagemeetio na mĩcoro ya nyororo ĩtoonyanĩĩtio wega, na hakarigiicĩrio na mĩhiano ya ngongomanga igana. Naake agĩkĩhanda itugĩ icio cierĩ o hau gĩthakuinĩ gĩa gũtoonya Hekaarũ. Kĩrĩa kĩarĩ na mwena wa kĩanda agĩgĩtua Jakini, na kĩa na mwena wa rũgongo agĩgĩtua Boazu.