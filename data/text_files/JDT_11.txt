 Holoferine akĩĩra Judithi atĩrĩ, “Wĩyũmĩrĩrie, mũtumia ũyũ! Tiga gwĩtigĩra, amu ndirĩ ndeeka mũndũ ũũru angĩkorwo eetĩkĩrĩĩte gũtungatĩra Nebukadinezaru, mũthamaki wa thĩ yothe. O na rĩu korwo rũũrĩrĩ rwaku rũrĩa rũtũũraga irĩmainĩ rũtianumire-rĩ, ndingĩoeete itimũ na igũrũ ndĩrũhũũre. Nĩruo rwĩreeheire maũndũ maya. No takĩnjĩĩre atĩrĩ, nĩkĩ gĩtũmĩĩte ũmoorĩre ũũke kũrĩ ithuĩ? Ndũrĩ ũũru ũkuona gũũkũ! Kwoguo hatirĩ bata wa gwĩtigĩra! Ũtukũ ũyũ nĩtwahonokia muoyo waku, na ndũrĩ ũũru ũkoona thuutha ũyũ. Gũtirĩ mũndũ ũrĩgwĩka ũũru gũũkũ. Ũrĩĩkagwo o ũrĩa kwagĩrĩire arĩa oothe matungatagĩra mwathi wakwa mũthamaki Nebukadinezaru.” Judithi naake agĩcookia atĩrĩ, “Mwathi wakwa, njĩtĩkĩria ngwarĩrie. Ndagũthaitha ũthikĩrĩrie ũrĩa ngũkwĩra. Ngũkũhe o ũhoro wa ma. Wona wathikĩrĩria mataaro maakwa, Ngai nĩegwĩka ũndũ mũnene akũhũthĩrĩĩte, na mwathi wakwa nderemwo nĩkũhingia mũbango wake.  Amu ngwĩhĩta harĩ we na ũtũũro na hinya wa Nebukadinezaru, mũthamaki wa thĩ yothe, ũrĩa ũgũtũmĩĩte ũreehithie wathĩki kũrĩ andũ oothe ũthamakiinĩ wake atĩ, to andũ ũtũmĩĩte mamũtungatĩre, no na ũndũ waku, o na nyamũ cia gĩthaka, na mahiũ, na nyoni nĩimwathĩkagĩra. Na ũndũ waku Nebukadinezaru nĩekũgaacĩra o hamwe na ũthamaki wake. Atĩrĩĩrĩ, nĩtũrĩĩkĩĩtie kũigua ũhoro wa ũũgĩ na wara waku. Nĩkũĩkaine thĩ yothe atĩ ũthamakiinĩ wothe gũtirĩ ũngĩ ũngĩkũigana ũhotiinĩ, ũingĩinĩ wa kuona maũndũ, na warainĩ wa gũtongoria mbaara. Na rĩĩrĩ, no tũraiguire ũrĩa Akioru oigire mĩarioinĩ yake mbere ya kĩama gĩaku. Amu andũ a Bethulia nĩmaamũiguĩrĩire tha, naake akĩmeera maũndũ moothe marĩa aakwĩrĩĩte. Kwoguo mwathi na mũnene wakwa tiga kũhũthia ũrĩa aakwĩrire. No ũige meciiriainĩ maaku nĩ gũkorwo nĩ ũhoro wa ma. Gũtirĩ mũndũ ũngĩĩka andũ aitũ ũũru kana amahoote atangĩkorwo nĩmahĩtĩirie Ngai wao. “No wee ndũrĩ kĩgirĩrĩria ũkuona o na ndũngĩaga kũhingia muorooto waku. Rĩrĩa Aisiraeli marĩĩhia na matũme Ngai wao araakare-rĩ, no marĩkua. Atĩrĩĩrĩ, tondũ nĩmanyiihĩĩtie irio, na maaĩ maao me hakuhĩ gũthira, nĩmatuĩte mathĩnje mahiũ maao na magatua atĩ marĩe indo ciothe iria Ngai thĩinĩ wa maathani maake amagirĩĩtie kũrĩa.  O na nĩmatuĩte atĩ marĩe magetha ma mbere ma ngano, o na gĩcunjĩ gĩa ikũmi kĩa ndibei na kĩa maguta, o na gũtuĩka atĩ indo icio nĩmaciamũrĩĩte na magaciiga handũ mwanya nĩ ũndũ wa athĩnjĩri Ngai arĩa matungataga mbere ya Ngai kũu Jerusalemu. Kũringana na watho gũtirĩ mũndũ o na ũmwe wĩtĩkĩrĩĩtio o na gũcihuutia. No tondũ andũ thĩinĩ wa Jerusalemu nĩmarĩĩkĩĩtie kuuna watho ũcio, andũ a itũũra riitũ nĩmatũmĩĩte arekio kũrĩ kĩama Jerusalemu kũũria rũũtha rwa gwĩka o ũguo. Mũthenya ũrĩa marĩheeo rũũtha na marĩe irio icio-rĩ, nĩũrĩhota kũmaniina. No niĩ ndungata yaku rĩrĩa ndĩramenyire ũguo wothe-rĩ, nĩgwĩthara ndĩretharire kuuma kũrĩ o. Ngai nĩkũndũma andũmĩĩte njũke twĩke maũndũ hamwe nawe magũtũũra mamakagia thĩ rĩrĩa yamaigua. Amu ndungata yaku nĩ mũtumia ũtĩĩĩte Ngai wa igũrũ na ũmũtungatagĩra mũthenya na ũtukũ. Kwoguo-rĩ, nduĩte gũikara nawe, mwathi wakwa. Na rĩĩrĩ, niĩ ndungata yaku nĩndĩthiaga ũtukũ o ũtukũ kĩandainĩ kũhooya Ngai aamenyithie rĩrĩa magaakorwo meekĩĩte thaahu ũcio. Thuutha ũcio nĩngooka ngwĩre nĩ geetha wĩ hamwe na mbũtũ yaku yothe muumagare na gũtirĩ o na ũmwe wao ũkaahota gũgwĩtiiria. Nĩngaagũtongoria gũtwĩkanĩria bũrũri wa Juda nginya tũkinye Jerusalemu, kũrĩa ngaagwĩkĩrĩra thũmbĩ ũtuĩke mũthamaki o kũu gatagatĩinĩ ka itũũra. Nĩũkaahurunja andũ a Jerusalemu o ta ng'ondu itarĩ na mũrĩithi, na gũtirĩ o na ngui ĩkaagerereria gũgũkũgĩra. Ngai nĩanguũrĩirie maũndũ macio o mbere, na nĩandũmĩĩte njũke ngũmenyithie.” Mĩario ya Judithi nĩyakenirie Holoferine na ndungata ciake ciothe, na makĩgegio nĩ ũũgĩ wake; makiuga atĩrĩ, “Kuuma gĩturi kĩmwe gĩa thĩ kinya kĩrĩa kĩngĩ gũtirĩ mũtumia ũhaana taake ũthakainĩ na ũũgĩinĩ wa mĩario yake.” Ningĩ Holoferine akĩĩra Judithi atĩrĩ, “Nĩ ũndũ mwega atĩ Ngai nĩagũtũmĩĩte gũũkũ ũtũreehere ũhootani na ũthũũkangie arĩa marumĩĩte mũthamaki Nebukadinezaru. Wee-rĩ, to gũthakara wĩ mũthaka, no o na ũũgĩ wa mĩario wĩ naguo. Angĩkorwo nĩũgwĩka ũguo weranĩra, Ngai waku nĩegũtuĩka Ngai wakwa. Ningĩ ũrĩtũũraga nyũmbainĩ kwa Nebukadinezaru na ũgĩe igweta thĩ yothe.”