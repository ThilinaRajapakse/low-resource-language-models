 Joshua kwĩra mĩhĩrĩga ya mwena wa irathĩro ĩinũke Hĩndĩ ĩyo Joshua agĩĩta andũ a mũhĩrĩga wa Reubeni,Gadi, na a nuthu ya mũhĩrĩga wa Manase ĩrĩa ya mwena wa Irathĩro,  akĩmeera atĩrĩ, “Inyuĩ nĩmũhingĩĩtie maũndũ moothe marĩa Musa ndungata ya MWATHANI aamwathire mwĩke, o na nĩmwathĩkĩire mawatho maakwa moothe. Matukũ macio moothe mahĩtũkĩĩte-rĩ, mũtirĩ mwatiganĩria aariũ a ithe wanyu o na rĩ, na nĩmũtũire mũrũmĩĩtie ũrĩa MWATHANI Ngai wanyu aamwathire. Rĩu, MWATHANI Ngai wanyu nĩaheete aariũ a ithe wanyu thaayũ, o ta ũrĩa aameerĩire. Nĩ ũndũ ũcio, garũrũkaai mũcooke kwanyu, o kũu bũrũriinĩ ũrĩa ũrĩ igai rĩanyu, ũrĩa ũrĩ mwena wa irathĩro wa Jorodani, ũrĩa Musa ndungata ya MWATHANI aamũheire. Athĩkagĩraai mawatho marĩa Musa aamũheire, namo nĩ: mwendage MWATHANI Ngai wanyu, mwĩkage ũrĩa eendeete, mwathĩkagĩre maathani maake, mũtũũre mũmwĩhokeete, na mũmũtungatagĩre na ngoro cianyu ciothe, o na mĩoyo yanyu yothe.” -Atĩrĩĩrĩ, hĩndĩ ĩyo Joshua aameerire macooke kwao-rĩ, nĩamaraathimire na akĩmeera atĩrĩ, “Mũrainũka mũrĩ itonga mũno, mũrĩ na ũhiũ mũingĩ, betha, thahabu, icango, igera, o na nguo nyingĩ mũno. Gayanaai na aariũ a ithe wanyu indo icio mũtahĩĩte thũ cianyu.” Nao magĩkiumagara, magĩcooka kwao. Na rĩĩrĩ, Musa nĩaheete nuthu ĩmwe ya mũhĩrĩga wa Manase bũrũri ũrĩa ũrĩ mwena wa irathĩro wa Jorodani ũtuĩke igai rĩaguo, no nuthu ĩyo ĩngĩ ya mũhĩrĩga ũcio-rĩ, Joshua aamĩheyanĩirie igai rĩayo rĩa bũrũri hamwe na mĩhĩrĩga ĩrĩa yathiire gũtũũra mwena wa ithũĩro wa Jorodani. Kwoguo andũ acio a mũhĩrĩga wa Reubeni, Gadi, na nuthu ya mũhĩrĩga wa Manase ĩrĩa ya mwena wa Irathĩro makĩhũndũka, magĩcooka kwao. Maatiganĩire na andũ acio angĩ a Isiraeli itũũrainĩ rĩa Shilo, rĩrĩa rĩrĩ bũrũriinĩ wa Kanaani, nĩ geetha macooke bũrũriinĩ wa Gileadi ũrĩa maarĩĩkĩĩtie kwĩgwatĩra ũgatuĩka igai rĩao o ta ũrĩa MWATHANI aamaathĩĩte ahũthĩrĩĩte Musa. Kĩgongoona gwakwo hakuhĩ na rũũĩ rwa Jorodani Rĩrĩa andũ a mũhĩrĩga wa Reubeni, Gadi, na nuthu ya mũhĩrĩga wa Manase ya mwena wa Irathĩro maakinyire Gelilothi, kũrĩa kwarĩ mwena wa ithũĩro#. Mwena wa ithũĩro: Kana mwena wa irathĩro. wa Jorodani, magĩaka kĩgongoona kĩnene mũno hau hakuhĩ na rũũĩ rwa Jorodani. Nao andũ a mĩhĩrĩga ĩyo ĩngĩ ya Isiraeli makĩĩrwo atĩrĩ, “Hĩ! Tategaai matũ mũigue! Andũ a mũhĩrĩga wa Reubeni, Gadi, na nuthu ya mũhĩrĩga wa Manase nĩmaakĩĩte kĩgongoona Gelilothi, kũrĩa kũrĩ mwena witũ!” Na rĩĩrĩ, rĩrĩa andũ a Isiraeli maiguire ũhoro ũcio, mũingĩ wothe ũgĩcookanĩrĩra hamwe kũu Shilo, nĩguo ũkahũũrane na mĩhĩrĩga ĩyo ya mwena wa irathĩro. Hĩndĩ o ro ĩyo andũ a Isiraeli makĩrekia Finehasi, mũrũ wa Eleazaru mũthĩnjĩri Ngai, kũrĩ andũ a mũhĩrĩga wa Reubeni, Gadi, na nuthu ya mũhĩrĩga wa Manase kũu bũrũri wa Gileadi. Maamũrekirie hamwe na atongoria ikũmi, arĩa o ũmwe wao oimĩĩte mũhĩrĩgainĩ ũmwe wa mĩhĩrĩga ya mwena wa ithũĩro, na ningĩ aarĩ mũtongoria wa nyũmba ya ithe thĩinĩ wa mbarĩ cia Isiraeli. Nao magĩgĩkinya bũrũriinĩ wa Gileadi, kũrĩa andũ a mũhĩrĩga wa Reubeni, Gadi, na nuthu ya mũhĩrĩga wa Manase maarĩ. Magĩkĩmaarĩria  ithenyainĩ rĩa mũingĩ wothe wa MWATHANI, makĩmooria atĩrĩ, “Nĩkĩ gĩtũmĩĩte mwĩhĩrie Ngai wa Isiraeli na kwĩyakĩra kĩgongoona gĩĩkĩ nĩguo mũmũũkĩrĩre mũmũremere? Inyuĩ nĩkũgarũrũka mũgarũrũkĩĩte mũgatiga kũrũmĩrĩra MWATHANI!  Taririkanaai wĩhia ũrĩa twekire twĩ Peori, ũrĩa watũmire MWATHANI aherithie andũ aake na kũmareehithĩria mũthiro. Nginyagia ũũmũũthĩ tũtirĩ twatiga kũnyariirĩka nĩ ũndũ waguo. Kaĩ wĩhia ũcio ũtaatũiganire? Mũrenda ũũmũũthĩ ũyũ kũgarũrũka mũtige kũrũmĩrĩra MWATHANI? Ũũmũũthĩ mũngĩũkĩrĩra MWATHANI mũmũremere, rũũciũ akaaraakarĩra andũ oothe a Isiraeli. Atĩrĩĩrĩ, angĩkorwo bũrũri wanyu ndwagĩrĩire gũthaathayagĩrio-rĩ, ũũthaameei mũringe mũũke mũrĩmo ũyũ wa bũrũri wa MWATHANI, kũrĩa Hema yake ĩrĩ, mwĩgwatĩre kũndũ gwa gũtũũra thĩinĩ witũ. No rĩĩrĩ, tigaai gũũkĩrĩra MWATHANI mũmũremere, kana gũtũtua andũ aremi na ũndũ wa kwĩyakĩra kĩgongoona gĩa keerĩ, o rĩrĩa kĩgongoona kĩa MWATHANI Ngai witũ kĩrĩ ho.  Taririkanaai ũrĩa Akani mũrũ wa Zera aaregire gwathĩkĩra watho ũrĩa wakonainie na indo iria ciamũrĩĩtwo cia kũniinwo; andũ oothe a Isiraeli nĩmaaherithirio nĩ tondũ wa ũremi ũcio. Akani-rĩ, to we wiki wakuire nĩ ũndũ wa wĩhia ũcio wake!” Hĩndĩ ĩyo andũ a mũhĩrĩga wa Reubeni, Gadi, na nuthu ya mũhĩrĩga wa Manase, magĩcookeria anene acio a mbarĩ cia mĩhĩrĩga ya mwena wa ithũĩro atĩrĩ, “Ũrĩa ũrĩ hinya nĩ Ngai! Nĩ we MWATHANI! Ũrĩa ũrĩ hinya nĩ Ngai! We nĩoĩ gĩtũmi gĩa ithuĩ gwĩka ũguo twĩkĩĩte, na nĩtũkwenda o na inyuĩ mũkĩmenye! Angĩkorwo twĩkĩĩte ũguo twĩkĩĩte tũkĩenda gũũkĩrĩra MWATHANI nĩguo tũkorwo tũtarĩ ehokeku kũrĩ we-rĩ, mũroaga gũtwĩtĩkĩria tũtũũre muoyo rĩngĩ! “Ningĩ angĩkorwo nĩkwaga twagĩĩte gwathĩkĩra MWATHANI na ũndũ wa kwĩyakĩra kĩgongoona giitũ kĩũmbe gĩa kũrutagĩra magongoona ma njino, kana magongoona ma irio cia mĩgũnda, o na kana magongoona ma thaayũ-rĩ, MWATHANI we mwene arotũherithia. Atĩrĩĩrĩ, tũreekire ũndũ ũcio nĩ ũndũ wa gwĩtigĩra atĩ, matukũ marĩa magooka njiarwa cianyu ciahota gũkooria njiarwa ciitũ atĩrĩ, ‘Inyuĩ-rĩ, nĩ ũhoro ũrĩkũ mwĩ naguo na MWATHANI, Ngai wa Isiraeli? Tondũ-rĩ, MWATHANI nĩatuire Jorodani mũhaka witũ na inyuĩ andũ a Reubeni, Gadi, nĩ ũndũ ũcio mũtirĩ ũndũ o na ũmwe mwĩtainwo na MWATHANI naguo. Kwoguo njiarwa cianyu ciakĩhota gũgaatũma njiarwa ciitũ citige gũthaathayagia MWATHANI.’ Tondũ ũcio tũragĩaka kĩgongoona, na ti gĩa kũrutagĩrwo magongoona ma njino, kana igongoona rĩngĩ o na rĩrĩkũ. No rĩĩrĩ, tũgĩakĩĩte gĩtuĩke rũũri kũrĩ andũ aitũ na aanyu, o na kũrĩ njiarwa ciitũ iria igooka thuutha, atĩ ti itherũ nĩtũthaathayagia MWATHANI Hemainĩ yake theru, o na tũkamũrutĩra magongoona ma njino, o na magongoona marĩa mangĩ o ũndũ ũmwe na magongoona ma thaayũ. Ũndũ ũcio-rĩ, nĩwakũgirĩrĩria njiarwa cianyu citikaanere njiarwa ciitũ atĩ citirĩ ũndũ o na ũmwe ciĩtainwo na MWATHANI naguo. Ũrĩa tũreciiragia nĩ atĩrĩĩrĩ, ũndũ ta ũcio ũngĩgeekĩka, njiarwa ciitũ nĩcikoiga atĩrĩ, ‘Taroraai, maithe maitũ maakire kĩgongoona gĩtariĩ ta kĩgongoona kĩa MWATHANI! Nakĩo gĩtiarĩ gĩa kũrutagĩrwo magongoona ma njino, o na kana igongoona rĩngĩ o na rĩrĩkũ, no kĩarĩ rũũri kũrĩ andũ aitũ na aanyu.’ Kũroaga gũtuĩka ũguo atĩ ithuĩ no tũũkĩrĩre MWATHANI, kana twage ũũmũũthĩ kũmũrũmĩrĩra tũkĩĩyakĩra kĩgongoona gĩa kũrutagĩrwo magongoona ma njino, ma irio cia mũgũnda, kana magongoona maangĩ o na marĩkũ. Gũtirĩ hingo tũngĩaka kĩgongoona kĩngĩ handũinĩ ha kĩgongoona kĩa Ngai witũ kĩrĩa kĩigĩĩtwo mbere ya Hema yake ya gũtũnganwo.” Na rĩĩrĩ, hĩndĩ ĩrĩa Finehasi, mũthĩnjĩri Ngai, na atongoria arĩa ikũmi a andũ a Isiraeli arĩa maarĩ hamwe naake, na no o maarĩ anene a mbarĩ cia mĩhĩrĩga ya mwena wa ithũĩro, maiguire ũrĩa andũ a mũhĩrĩga wa Reubeni, Gadi, na a nuthu ya mũhĩrĩga wa Manase moigire, magĩkena mũno. Finehasi, mũrũ wa Eleazaru, mũthĩnjĩri Ngai, agĩkĩmeera atĩrĩ, “Rĩu nĩtwamenya atĩ MWATHANI arĩ hamwe na ithuĩ; mũtimũremeire. Tondũ ũcio, nĩmwahonokia andũ a Isiraeli kuuma kũrĩ iherithia rĩa MWATHANI.” Thuutha ũcio Finehasi, na atongoria acio maarĩ hamwe naake, magĩtiga andũ a Reubeni na Gadi kũu bũrũriinĩ wa Gileadi, magĩcooka Kanaani kũrĩ andũ a Isiraeli, makĩmeera ũrĩa mooneete. Nao andũ a Isiraeli magĩkenio mũno nĩ ũhoro ũcio, na makĩgaatha Ngai. Matiacookire kwaria rĩngĩ ũrĩa mangĩathiire kũrũa na andũ a Reubeni na Gadi, nĩguo makaanange bũrũri ũcio maatũũraga. Nao andũ a Reubeni na Gadi makiuga atĩrĩ, “Kĩgongoona gĩĩkĩ nĩ ũira kũrĩ ithuothe atĩ MWATHANI nĩwe Ngai.” Na nĩ ũndũ ũcio, magĩĩta kĩgongoona kĩu, “Ũira.”