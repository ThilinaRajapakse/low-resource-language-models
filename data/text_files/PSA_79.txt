 Ihooya rĩa kũũria Ngai ahonokie rũũrĩrĩ#. Thaburi ĩno yandĩkirwo nĩ Asafu.  Bũrũri waku, Ngai, nĩũtoonyereirwo nĩ andũ a ndũũrĩrĩ, magathaahia Hekaarũ yaku ĩrĩa theru, na makamomorania itũũra rĩa Jerusalemu. Matigĩĩte ciimba cia andũ aaku irĩĩo nĩ nderi, mĩĩrĩ ya ndungata ciaku ĩrĩĩo nĩ nyamũ cia gĩthaka. Maitangĩĩte thakame ya andũ aaku o ta maaĩ itũũrainĩ rĩa Jerusalemu rĩothe igatherera o ta maaĩ, na gũtirĩ mũndũ o na ũmwe ũtigarĩĩte wa gũthika arĩa makuĩte. Ndũũrĩrĩ iria tũrigainie nacio nĩgũtũruma iratũruma, igĩtũthekagĩrĩra na igĩtũnyũrũragia.  MWATHANI, ũgũtũũra ũtũraakarĩire nginya tene na tene? Maraakara maaku megũtũũra marĩrĩmbũkaga ta mwaki? Erekeria maraakara maaku kũrĩ ndũũrĩrĩ iria itagũthaathayagia, na kũrĩ mabũrũri marĩa matakũhooyaga! Nĩ gũkorwo nĩmooragĩĩte andũ aaku, na makaananga bũrũri waku.  Ndũgaatũherithie nĩ ũndũ wa meehia ma maithe maitũ, hiũha gũtũiguĩra tha tondũ nĩtũteete mwĩhoko wothe. Tũteithie, Ngai, na ũtũhonokie; tũhatũre na ũtuohere meehia maitũ nĩ ũndũ wa gĩtĩĩo kĩa rĩĩtwa rĩaku kĩũmbe. Reke tũtikoorio nĩ ndũũrĩrĩ atĩrĩ, “Kaĩ Ngai wanyu arĩ ha?” Reke twĩyonere na maitho maitũ ũkĩherithia ndũũrĩrĩ nĩ ũndũ wa gũita thakame ya ndungata ciaku.  Reke mũcaayo wa arĩa mooheetwo ũkinye matũinĩ maaku. na wohorithie na hinya waku arĩa matuĩrĩirwo kũũragwo. Wĩrĩhĩrie, MWATHANI, maita mũgwanja harĩ ndũũrĩrĩ iria tũrigainie nacio nĩ ũndũ wa irumi iria ciothe ikũrumĩĩte. Na ithuĩ andũ aaku, o ithuĩ ng'ondu cia rũũrĩrĩ rwaku, tũtũũre tũgũcookagĩria ngaatho nginya tene na tene na tũkũgoocaga hingo ciothe.