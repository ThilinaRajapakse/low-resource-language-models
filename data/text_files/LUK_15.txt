 Ng'ondu yũrĩĩte (Mat .-)  Mũthenya ũmwe eetia a mbeeca cia igooti na eehia nĩmookire gũthikĩrĩria Jesũ akĩrutana. Nao Afarisai na arutani a Watho makĩambĩrĩria kũng'ong'oora makiugaga atĩrĩ, “Mũndũ ũyũ aamũkagĩra eehia na akarĩanĩra nao!” Tondũ ũcio Jesũ akĩmahe ngerekano ĩno akĩmeera atĩrĩ, “Mũndũ ũmwe wanyu angĩkorwo e na ng'ondu, na ĩmwe yacio yũre-rĩ, eekaga atĩa? Githĩ ndatigaga icio ingĩ mĩrongo kenda na kenda werũinĩ agathiĩ gũcaria ĩyo yũrĩĩte kinya rĩrĩa arĩmĩona? Amĩona-rĩ, amĩoyaga akamĩkuua na ciande akeneete. Akinya mũciĩ eetaga araata aake na andũ arĩa arigainie nao akameera atĩrĩ, ‘Ũkaai tũkenanĩre nĩ ũndũ nĩnyoneete ng'ondu yakwa ĩrĩa ĩroorĩĩte!’ Ngũmwĩra na ma atĩ, ũguo noguo gũkenagwo mũno igũrũ rĩrĩa mwĩhia ũmwe eerira gũkĩra ũrĩa gũkenagwo nĩ ũndũ wa andũ mĩrongo kenda na kenda arĩa matabatairio nĩkwĩrira. Ngerekano ya ciringi yũrĩĩte “Kana rĩĩrĩ, mũtumia angĩkorwo na ciringi ikũmi, ĩmwe yacio yũre-rĩ, eekaga atĩa? Githĩ ndagwatagia taawa, akahaata nyũmba kahora akĩroraga kinya rĩrĩa arĩmĩona? Amĩona-rĩ, eetaga araata aake na andũ arĩa arigainie nao akameera atĩrĩ, ‘Ũkaai tũkenanĩre nĩ ũndũ nĩnyoneete ciringi yakwa ĩrĩa ĩrorĩĩte!’ Ngũmwĩra na ma atĩ ũguo noguo araika makenaga rĩrĩa mwĩhia ũmwe eerira meehia maake.” Mwanake ũrĩa worĩĩte Na rĩĩrĩ, Jesũ agĩthiĩ na mbere akĩmeera atĩrĩ, “Hĩndĩ ĩmwe nĩkwarĩ na mũndũ warĩ na aariũ eerĩ. Ũrĩa warĩ mũnyiinyi akĩĩra ithe atĩrĩ, ‘Baaba, ngaĩra igai rĩakwa.’ Naake ithe agĩkĩgayania aariũ acio aake eerĩ indo ciake. Matukũ maniini mathira, mũũriũ ũcio mũniini akĩũngania indo ciake ciothe agĩthiĩ bũrũri wa kũraaya, agĩitangĩra indo icio ciake ciothe kuo na mĩtũũrĩre ya ũmaramari. Rĩrĩa aarĩĩkirie kũhũthĩra indo icio ciake ciothe, bũrũriinĩ ũcio aarĩ nĩkwagĩire na ng'aragu nene, o kinya akĩambĩrĩria gũthĩĩnĩka. Kwoguo, agĩthiĩ akĩũria wĩra kwa mũndũ ũmwe wa kũu, naake akĩmũtwara gĩthakainĩ, akarĩithagie ngũrũe. Na rĩĩrĩ, nĩ ũndũ wa kũhũũta-rĩ, nĩaiguaga erirĩirie kũrĩa makoro marĩa maarĩagwo nĩ ngũrũe icio, nĩ ũndũ gũtirĩ mũndũ wa mũheaga gĩa kũrĩa. Naake agĩĩcookera akiuga atĩrĩ, ‘Baaba arĩ na aruti wĩra aingĩ, nao nĩmarĩaga makahũũna na magatigia, na niĩ gũũkũ nĩgũkua ndĩrakua nĩ ng'aragu! Ngũũkĩra thiĩ kũrĩ Baaba ndĩmwĩre atĩrĩ, Baaba, nĩhĩtĩirie Ngai o na ngakũhĩtĩria. Ndiagĩrĩirwo nĩgũcooka gwĩtagwo mũũrũguo, ndua ta mũruti ũmwe waku wa wĩra.’ Naake agĩgĩũkĩra akĩambĩrĩria gũcooka kũrĩ ithe. “Na rĩĩrĩ, arĩ o kũraaya, ithe akĩmuona akĩmũiguĩra tha, agĩteng'era akĩmũhĩmbĩria na akĩmũmumunya. Naake mũũriũ ũcio akĩmwĩra atĩrĩ, ‘Baaba, nĩhĩtĩirie Ngai o na ngakũhĩtĩria; ndiagĩrĩirwo nĩgũcooka gwĩtagwo mũũrũguo#. Ndiagĩrĩirwo nĩgũcooka gwĩtagwo mũũrũguo: Maandĩko mamwe nĩmoongagĩrĩra; ndua ta mũruti ũmwe waku wa wĩra..’ No ithe agĩĩta ndungata ciake agĩciĩra atĩrĩ, ‘Thiĩi narua mũreehe nguo ĩrĩa njega biũ mũmũhumbe, na mũmwĩkĩre gĩcũhĩ kĩara, na iraatũ magũrũ. Mũcooke mũthiĩ mũthĩnje gateegwa karĩa kanoru biũ, tũrĩe na tũkene, nĩ ũndũ mwana ũyũ wakwa araarĩ mũkuũ na rĩu nĩariũkĩĩte; nĩaroorĩĩte na rĩu nĩonekeete.’ Nĩ ũndũ ũcio, magĩkĩambĩrĩria gũkũngũiya. “Maũndũ macio moothe magĩĩkĩka-rĩ, mũũriũ wake ũrĩa mũkũrũ aarĩ mũgũnda. Na rĩĩrĩ, rĩrĩa aarĩ njĩrainĩ akĩinũka, e hakuhĩ mũciĩ-rĩ, akĩigua mĩtũũrirũ ĩkĩhuuhwo, gũkĩinagwo nyĩmbo. Agĩgĩĩta ndungata ĩmwe akĩmĩũria atĩrĩ, ‘Nĩ atĩa kũrekĩka?’ Nayo ndungata ĩyo ĩkĩmũcookeria ĩkĩmwĩra atĩrĩ, ‘Nĩ mũrũ wa maitũguo ũcookire mũciĩ, naake thooguo athĩnja gateegwa karĩa kanoru tondũ nĩacooka mũciĩ arĩ mũgima.’ “Naake mũrũ wa nyina ũcio mũkũrũ agĩkĩraakara mũno, na akĩrega gũtoonya nyũmba. Kwoguo ithe akiuma nja akĩmũthaitha atoonye thĩinĩ. No we agĩcookeria ithe atĩrĩ, ‘Baaba, tathikĩrĩria ngwĩre, niĩ ndũũraga ngũtungatagĩra mĩaka ĩyo yothe na ndirĩ ndakũhĩtĩria, no ndũrĩ wahe o na kabũri kamwe tũrĩanĩre na araata aakwa! No rĩĩrĩ, rĩrĩa mũũrũguo ũyũ waku ooka arĩĩkĩĩtie gũitanga indo ciaku na maraaya, wamũthĩnjĩra gateegwa karĩa kanoru!’ Naake ithe akĩmũcookeria atĩrĩ, ‘Mũũriũ, tũkoragwo hamwe hingo ciothe, na indo ciakwa ciothe nĩ ciaku. Nĩtwagĩrĩirwo nĩgũkũngũiya na gũkena nĩ tondũ mũrũ wa maitũguo nĩarakuĩte, no rĩu nĩariũkĩĩte; nĩaroorĩĩte, no rĩu nĩonekeete.’ ”