 Ngai nĩakaaherithia Siria na Isiraeli  Ĩno nĩyo ndũmĩrĩri nditũ ĩkoniĩ Damasiki. “Atĩrĩĩrĩ, itũũra rĩa Damasiki rĩtigaacooka gũtuĩka itũũra rĩngĩ; rĩgaatuĩka o iganjo itheri. Matũũra ma Siria magaatũũra matarĩ na andũ tene na tene. Ng'ondu na ng'ombe igaatũũra irĩaga na ikaaraha kuo, na itikoona mũndũ wa gũcihahũra. Isiraeli gũgaikara gũtarĩ na ũgitĩri, nakuo Damasiki gũikare gũtarĩ na wĩyathi. Andũ a Siria arĩa magaatigara makaagithio kĩene o ta andũ a Isiraeli. Niĩ, MWATHANI Mwene Hinya Wothe, nĩ niĩ ndoiga ũguo.”  MWATHANI ekuuga atĩrĩ, “Mũthenya nĩũrooka ũkaru wa Isiraeli ũthire; handũ ha gũtonga andũ nĩgũthĩĩna marĩthĩĩna. Isiraeli kũrĩtuĩka o ta mũgũnda ũgetheetwo ngano; kũrĩtuĩka kũndũ gũtiganĩirio o ta mũgũnda ũgetheetwo ngano gĩtuambainĩ kĩa Refaimu. No andũ aniini magaatigara; Aisiraeli makaahaana o ta mũtamaiyũ ũgetheetwo ndamaiyũ ciothe, hagatigara o ndamaiyũ igĩrĩ kana ithatũ itangĩkinyĩrĩka, kana o ta mũtunda ũinainĩĩtio, hagatigara o matunda mana kana mataano hongeinĩ ciaguo. Niĩ MWATHANI Ngai wa Isiraeli, nĩ niĩ ndoiga ũguo.” Mũthenya ũcio wakinya-rĩ, andũ nĩmagaacookerera Mũũmbi wao, o we Ngai Ũrĩa Mũtheru wa Isiraeli, amateithie. Matigaacooka kwĩhoka igongoona irĩa maathondekeete na mooko maao, kana mehoke indo irĩa maturĩĩte o eene, nacio nĩ mĩhianano ya ngai ĩrĩa ĩĩtagwo Ashera, na igongoona cia gũcinĩrwo ũbaani. Mũthenya ũcio-rĩ, matũũra maao marĩa magitĩre mũno magaatiganĩrio matuĩke maganjo, o ta matũũra ma Ahivi na ma Aamori marĩa maatiganĩirie rĩrĩa mooragĩra andũ a Isiraeli.  Wee Isiraeli, nĩũriganĩirwo nĩ Ngai ũrĩa ũkũhonokagia, o we ũkũgitagĩra o ta rwaro rwa ihiga. Nĩkĩo wĩhandĩire mĩmera mĩgũndainĩ wamũrĩire ngai cia mĩhianano, nĩguo ũthaathayagĩrie ngai ng'eni kuo. No rĩĩrĩ, o na mĩmera ĩyo ĩngĩmera na ĩrute kĩro mũthenya o ũcio wamĩhanda, gũtirĩ magetha ĩngiuma, tiga o mathĩĩna na ruwo rũtangĩthira. Ndũũrĩrĩ iria thũ kũhootwo Ndũũrĩrĩ irĩ na hinya mũno nĩirooka na mũrurumo ta wa iria rĩrahũũrana, kana ta wa makũmbĩ ma maaĩ marahũyũka. Irooka na ihenya o ta ndiihũ cia maaĩ, no Ngai nĩegũcikũũma, nacio ciũre; egũcingatithia o ta rũkũngũ kĩrĩma igũrũ, kana ta mũngũ ũũmbũrĩĩtwo nĩ kĩhuuhũkanio. Hwaĩinĩ igũtũma kũgĩe na kĩmako, no gũkĩrooka gũkĩa ikorwo itarĩ ho. Macio nĩ mo marigĩrĩrio ma andũ arĩa matũtharĩkagĩra na makaiya indo ciitũ.