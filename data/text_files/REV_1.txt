 Ibuku rĩĩrĩ nĩ rĩa maũndũ marĩa Jesũ Kristũ aaguũranĩirie. Ngai aaguũrĩirie Jesũ maũndũ macio nĩ geetha naake Jesũ oonie ndungata ciake maũndũ marĩa megwĩkĩka o narua. Jesũ naake nĩatũmire mũraika akamenyithie ndungata yake Johana, naake Johana agĩkĩheana ũhoro wothe wa maũndũ marĩa oonire. Ũhoro ũcio naguo nĩ ndũmĩrĩri kuuma kũrĩ Ngai na ũhoro wa ma ũrĩa waguũranĩirio nĩ Jesũ Kristũ. Kũraathimwo nĩ mũndũ ũrĩa ũthoomaga ciugo cia ũrathi ũyũ, o na kũraathimwo nĩ arĩa macithikagĩrĩria na makahingia maũndũ marĩa maandĩkĩĩtwo ũrathiinĩ wacio, nĩ amu ihinda nĩrĩkuhĩrĩirie. Ngeithi kũrĩ makanitha marĩa mũgwanja  Ũhoro ũyũ nĩ kuuma kũrĩ Johana, agĩtũmĩra makanitha marĩa mũgwanja me bũrũriinĩ wa Asia: Wega na thaayũ irogĩa na inyuĩ kuuma kũrĩ Ngai, ũrĩa wĩ kuo, na no we warĩ kuo, na no we ũgũũka, o na kuuma kũrĩ maroho marĩa mũgwanja, marĩa me mbere ya gĩtĩ kĩa Ngai kĩa ũthamaki,  o na kuuma kũrĩ Jesũ Kristũ, mũira ũrĩa mwĩhokeku, o we wa mbere kũriũkio kuuma kũrĩ arĩa akuũ, na no we mũnene wa athamaki a thĩ. Jesũ nĩatwendeete na nĩatũkũũrire kuuma meehiainĩ maitũ na ũndũ wa thakame yake,  agĩgĩtũtua athamaki na athĩnjĩri Ngai nĩguo tũtungatage Ngai, o we Ithe wake. Kũgoocwo na wathani irogĩa kũrĩ Jesũ Kristũ tene na tene! Ameni.  Atĩrĩĩrĩ, tarora nĩarooka e thĩinĩ wa matu! Andũ oothe o hamwe na arĩa maamũtheecangire nĩmakaamuona. Nacio ndũũrĩrĩ ciothe cia thĩ nĩikaamũcakaĩra. Ũguo nĩguo gũgaatuĩka!  Mwathani Ngai Mwene Hinya Wothe, ũrĩa wĩ kuo, na warĩ kuo, na nowe ũgooka ekuuga atĩrĩ, “Nĩ niĩ kĩambĩrĩria na kĩrĩĩkĩrĩro.” Johana kuona Jesũ ariũkĩĩte Niĩ Johana, mũrũ wa Ithe wanyu, na mũrũmĩrĩri wa Jesũ, nĩnyiitanĩire na inyuĩ ngirĩrĩirie mĩnyamaaroinĩ ya arĩa marĩ a Ũthamaki wake. Ndathaamĩirio gĩcigĩrĩrainĩ kĩa iria kĩrĩa gĩĩtagwo Patimo nĩ ũndũ wa kũheana Ũhoro wa Ngai o hamwe na ũira wa Jesũ. Na rĩĩrĩ, ndĩ kũu, mũthenya ũmwe wa Mwathani ngĩnyiitwo nĩ Roho, ngĩigua thuutha wakwa mũgambo wanĩrĩire mũno ta wa karumbeeta ũkiuga atĩrĩ, “Maũndũ marĩa ũkuona-rĩ, maandĩke ibukuinĩ ũmatũmĩre makanitha maya mũgwanja: Kanitha wa Efeso, Simurina, Perigamo, Thuatira, Saride, Filadelifia, na Laodikia.” Nĩndacookire ngĩĩhũgũra nyone nũũ ũcio wanjaragĩria, na ndehũgũra ngĩona mĩtĩ mũgwanja ya kũhangĩrwo mataawa ya thahabu.  Gatagatĩ ka mĩtĩ ĩyo mũgwanja ngĩona kĩndũ kĩahaanaga ta mũrũ wa mũndũ, eekĩrĩĩte nguo ĩkahumbĩra magũrũ, na nĩeyoheete mũcibi wa thahabu njohero.  Mũtwe na njuĩrĩ yake ciahenagia o ta guoya wa ng'ondu kana ta ira. Maitho maake maahaanaga ta nĩnĩmbĩ cia mwaki.  Mĩthiimo yake yahaanaga ta gĩcango gĩkumuthĩĩtwo gĩkahenia mũno o ta gĩcinĩĩtwo nĩ aturi, naguo mũgambo wake wagambaga ta ndururumo ya maaĩ maingĩ. Na rĩĩrĩ, guokoinĩ gwake kwa ũrĩo aanyiitĩĩte njata mũgwanja, naruo rũhiũ rũnoore wega mĩena yerĩ rũkoimĩra kanuainĩ gaake. Gĩthiithi gĩake gĩakengaga o ta riũa hĩndĩ ĩrĩa rĩarĩĩte biũ.  Ndamuona-rĩ, no kũgũa ndagũire magũrũinĩ maake ta mũndũ mũkuũ. No we akĩnjigĩrĩra guoko gwake kwa ũrĩo akĩnjĩĩra atĩrĩ, “Tiga gwĩtigĩra! Nĩ niĩ Kĩambĩrĩria na Kĩrĩĩkĩrĩro. Nĩ niĩ ũrĩa wĩ muoyo! Nĩndakuĩte no rĩu ngũtũũra muoyo nginya tene na tene, na ndĩ na ũhoti igũrũ rĩa Gĩkuũ o na rĩa kũrĩa akuũ mathiaga. Rĩu-rĩ, andĩka maũndũ marĩa ũrona, marĩa me kuo o na marĩa magooka thuuthainĩ. Atĩrĩĩrĩ, ũhoro wa hitho ya njata iria mũgwanja wonire guokoinĩ gwakwa kwa ũrĩo, o hamwe na ya mĩtĩ ĩrĩa mũgwanja ya kũhangĩrwo mataawa ya thahabu nĩ ĩno: njata icio mũgwanja nĩ araika a makanitha macio mũgwanja, nayo mĩtĩ ĩyo mũgwanja ya kũhangĩrwo mataawa nĩ makanitha macio mũgwanja.