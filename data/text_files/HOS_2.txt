 Nĩ ũndũ ũcio inyuĩ Aisiraeli ĩtagaai Aisiraeli arĩa angĩ “Andũ aakwa” na “Andũ maiguĩrĩirwo tha.” Gomeri ũtarĩ mwĩhokeku na Isiraeli ũtarĩ mwĩhokeku Ciana ciakwa, thaithaai nyina wanyu o kũmũthaitha, tondũ nĩatigĩĩte gũtuĩka mũtumia wakwa, na niĩ ngatiga gũtuĩka mũthuuriwe. Mũthaitheei atigane na ũmaraaya wake, o na ũtharania wake. Aaga gwĩka ũguo, nĩngũmũruta nguo, ndĩmũtige njaga o ta mũthenya ũrĩa aaciarirwo, kana ndĩmũtige ta kĩhaaro o na kana ta bũrũri mũũmũ, naake akue nĩkũnyoota. -Ciana ciake ndigaaciiguĩra tha; nĩ ciana cia mũmaraaya. Nyina wao oigire atĩrĩ, “Nĩngũthiĩ kũrĩ anyaanya aakwa nĩ ũndũ nĩmaheaga irio, maaĩ, guoya wa ng'ondu, gataani, maguta ma mĩtamaiyũ, na ndibei.” Kwoguo nĩngũmũirigĩra na mĩigua, na ndĩmũirigire na rũthingo, nĩguo ndĩmũrigĩrĩrie ndakoore. Arĩgeragia gũteng'eria anyaanya aake na ndarĩmanyiitaga; arĩgeragia kũmacaria na ndarĩmoonaga. Hĩndĩ ĩyo akiuge atĩrĩ, “Nĩngũcooka kwĩ mũthuuri ũrĩa wakwa wa mbere. Ndĩ gwake nĩndaikaraga wega gũkĩra rĩu.”  Na rĩĩrĩ, ndamenyaga atĩ nĩ niĩ ndĩmũheaga ngano, ndibei, maguta ma mĩtamaiyũ, thahabu na betha iria mahũthagĩra magĩthaathaiya ngai ĩrĩa ĩĩtagwo Baali. Nĩ ũndũ ũcio, nĩngũmũtuunya magetha ma ngano na ndibei, na ndĩmũtuunye guoya wa ng'ondu na gataani iria ndamũheire cia kwĩhumba. Ngũmũruta nguo ndĩmũtige njaga mbere ya anyaanya aake, na gũtirĩ ũrĩhota kũmũteithũra kuuma mookoinĩ maakwa. Nĩngũniina ikeno ciake ciothe, thigũkũ ciake ciothe, magongoona maake ma karũũgamo ka mweri, Thabatũ ciake, o na thigũkũ ciake iria haarĩrie. Nĩnguunanga mĩtĩ yake ya mĩthabibũ na ya mĩkũyũ, ĩrĩa aretĩĩaga nayo akiugaga atĩrĩ, “Ĩno nĩ yo mũcaara ũrĩa anyaanya aakwa maaheire.” Mĩtĩ ĩyo ngũmĩtwa mũtitũ, nayo ĩrĩĩo nĩ nyamũ cia gĩthaka ĩthire biũ. Nĩngũmũherithia nĩ ũndũ wa matukũ marĩa arariganĩirwo nĩ niĩ, rĩrĩa aracinagĩra Baali ũbaani na arateng'eranagia na anyaanya aake egemeetie na mathaga. Nĩ MWATHANI woiga ũguo. Wendo wa MWATHANI harĩ andũ aake Nĩ ũndũ ũcio nĩngũmuuha ndĩmũtware werũinĩ, kũu nĩkuo ndĩmwarĩria na ndeto cia wendo.  Twĩ kũu nĩndĩrĩmũcookeria mĩgũnda yake ya mĩthabibũ, na ndũme Gĩtuamba kĩa Mathĩĩna gĩtuĩke mũrango wa kĩĩrĩgĩrĩro. Naake nĩarĩnjookeria o ta ũrĩa aanjookeirie rĩrĩa aarĩ mwĩthĩ, o rĩrĩa oimaga bũrũri wa Misiri.  Tũrĩ o kũu nĩakanjĩta mũthuuriwe rĩngĩ, na ndagacooka kũnjĩta Baali.#. Baali: Rĩĩtwa rĩĩrĩ rĩa ngai ya Akanaani rĩgĩtaũrwo nĩkuuga, “Mwathani kana mũthuuri wakwa.” Ndikaamwĩtĩkĩria acooke kũgweta rĩngĩ rĩĩtwa rĩa ngai ĩyo ĩĩtagwo Baali. Hĩndĩ ĩyo nĩngaathondeka kĩrĩĩkanĩro na nyamũ cia gĩthaka, nyoni, o na tũnyamũ tũrĩa tũtambaga thĩ nĩguo itikoonũhage andũ aakwa. Ningĩ nĩngeeheria indo ciothe cia mbaara bũrũriinĩ, na njeherie hiũ ciothe cia njora na moota, na ndũme andũ aakwa matũũre na thaayũ. Atĩrĩĩrĩ, Isiraeli, nĩngũkũhikia na nĩngũtuĩka mũthuuriguo wa ma na wa kĩhooto. Ũtugi na tha nocio ndĩkuonagia, nawe ũgĩtũũre ũrĩ wakwa nginya tene. Nĩngũtũũria kĩĩranĩro gĩakwa nawe na ngũtue wakwa. Nawe nĩũkũmenya atĩ ndĩ MWATHANI. -Hĩndĩ ĩyo nĩngaacookeria andũ aakwa a Isiraeli#.- Isiraeli: Kĩhibirania kĩmeetaga Jezireeli. Rora .. mahooya maao. Ningĩ nĩngoiria mbura gũũkũ thĩ, nayo thĩ ĩrute maciaro maayo ma: ngano, thabibũ, na ndamaiyũ.  Nĩngaatũma andũ aakwa mehande bũrũriinĩ na ndũme magaacĩre. Nĩngeenda arĩa oothe matũire meetagwo “Kamene”. O nao arĩa meetagwo “Ti Andũ Aakwa” nĩngaameenda. Ngaakĩmeera atĩrĩ, “Inyuĩ mũrĩ andũ aakwa.” Nao magĩcookie atĩrĩ, “Wee wĩ Ngai witũ.”