 Ngai gũthuura Ezekieli atuĩke mũrangĩri (Eze .-) MWATHANI akĩnjarĩria akĩnjĩĩra atĩrĩ, “Mũrũ wa mũndũ, arĩria andũ aanyu ũmeere atĩrĩ, ‘Rĩrĩa ndareehithĩria bũrũri mbaara, andũ a bũrũri ũcio mooyaga mũndũ ũmwe wao makamũtua mũrangĩri. Mũndũ ũcio angĩona thũ ĩgĩũka, ahuuhaga kĩng'oora akamenyithia andũ. Mũndũ o wothe angĩkĩigua na aage kwĩhũũga, nayo thũ ĩmũkorere ĩmũũrage, hĩndĩ ĩyo nĩ we mwene ũngĩcookererwo nĩ gĩkuũ gĩake. Nĩ we mwene ũgũcookererwo nĩ gĩkuũ kĩu, tondũ nĩaiguire kĩng'oora aaga kwĩhũũga. Korwo nĩehũũgire nĩangĩhonokirie muoyo wake. No rĩĩrĩ, mũrangĩri angĩona thũ ĩgĩũka aage kũhuuha kĩng'oora na aage kũmenyithia andũ, thũ ikorerere na ciũrage eehia acio, acio megũkua marĩ o thĩinĩ wa waganu wao. No niĩ ngũcookereria mũrangĩri ũcio gĩkuũ kĩa andũ acio.’ “Mũrũ wa mũndũ, wee nĩ we ndĩratua mũrangĩri wa andũ a Isiraeli. Ũndũ o wothe ũrĩa ndĩĩkwĩraga ũmakaanie no mũhaka ũrĩmakaanagia. Ingĩĩra mũndũ mwaganu atĩ nĩegũkua, na wage kũmũkaania atigane na waganu wake, mũndũ ũcio mwaganu no egũkua, na egũkua arĩ o na waganu ũcio wake. No wee nĩ we ũgũcookererwo nĩ gĩkuũ kĩu gĩake. Ĩndĩ ũngĩkaania mũndũ ũcio mwaganu atĩ atigane na waganu wake na aage gũtigana naguo, no egũkua na egũkua arĩ o na waganu wake. No wee nĩũkũhonokia muoyo waku.” Mũndũ arĩtuagĩrwo kũringana na ciĩko ciake mwene MWATHANI akĩnjarĩria akĩnjĩĩra atĩrĩ, “Mũrũ wa mũndũ, taririkania andũ a Isiraeli ũrĩa maroiga. Amu maroiga atĩrĩ, ‘Nĩtũritũhĩirwo nĩ mahĩtia na meehia maitũ, na nĩgũthira tũrathira nĩ ũndũ wamo. Tũngĩkĩhota atĩa gũtũũra muoyo?’ Meere, niĩ MWATHANI Ngai, o niĩ ndũũraga muoyo, nguuga atĩrĩ ‘Ndikenagio nĩkuona mũndũ mwĩhia agĩkua, ngenaga nĩkuona agĩtigana na meehia maake nĩ geetha atũũre muoyo. Andũ a Isiraeli, tiganaai na mĩtugo yanyu mĩũru. Mũgũkĩenda gũkua nĩkĩ?’ “ Mũrũ wa mũndũ, wee ĩra andũ aanyu atĩrĩ, ‘Mũndũ mũthingu angĩĩhia, ũthingu wake ndũngĩmũhonokia. Mũndũ mwaganu angĩtigana na waganu wake, ndangĩherithio. Ningĩ mũndũ mũthingu angĩĩhia, muoyo wake ndũngĩhonokio. Ingĩĩra mũndũ mũthingu atĩ nĩegũtũũra muoyo, naake aambĩrĩrie kwĩhia ehokeete ũthingu ũcio wake, ndikaaririkana gĩĩko o na kĩmwe gĩake kĩa ũthingu, no nĩagaakua nĩ ũndũ wa meehia marĩa eekĩĩte. Ningĩ ingĩĩra mũndũ mwaganu atĩ ti itherũ nĩegũkua, naake atigane na waganu wake, aambĩrĩrie gwĩka maũndũ ma kĩhooto na meega, acookie indo iria arakombeete o na kĩrĩa aiyĩte, ningĩ aambĩrĩrie kũhingia mawatho marĩa maheanaga muoyo, nĩagaatũũra muoyo na ndagaakua. Gũtirĩ rĩĩhia o na rĩmwe rĩa marĩa aaneeka rĩkaririkanwo. Nĩagaatũũra muoyo tondũ nĩekĩĩte maũndũ ma kĩhooto na meega.’ “No rĩĩrĩ, andũ aaku moigaga atĩ njĩra ya MWATHANI ti ya kĩhooto, o rĩrĩa arĩ njĩra ciao itarĩ cia kĩhooto. Rĩrĩa mũndũ mũthingu atigana na ũthingu wake, akaambĩrĩria gwĩka maũndũ ma meehia, nĩagaakua nĩ ũndũ wa meehia macio. No rĩrĩa mũndũ mwaganu atiga gũcooka kwĩhia na aambĩrĩria gwĩka maũndũ ma kĩhooto na meega, nĩagaatũũra muoyo nĩ ũndũ wamo. No inyuĩ andũ a Isiraeli muugaga atĩrĩ, ‘Njĩra ya MWATHANI ti ya kĩhooto. Rĩu ngũmũtuĩra mũndũ o mũndũ kũringana na ciĩko ciake.’ ” Ndũmĩrĩri ya kũng'aũranio kwa Jerusalemu  Mũthenya wa ĩtaano wa mweri wa ikũmi wa mwaka wa ikũmi na ĩĩrĩ kuuma twathaamio, mũndũ wetharĩĩte kuuma Jerusalemu nĩokire akĩnjĩĩra atĩ itũũra rĩa Jerusalemu nĩrĩng'aũranĩĩtio. Hwaĩinĩ ũrĩa warĩ mbere ya mũthenya ũcio mũndũ ũcio wetharĩĩte ookire, nĩndaiguĩte njiyũrĩrĩirwo nĩ hinya wa MWATHANI. Gũkĩrooka gũkĩa mũndũ ũcio atanakinya MWATHANI nĩandumũrĩĩte kanua na nĩndahotaga kwaria. Meehia ma andũ MWATHANI akĩnjarĩria akĩnjĩĩra atĩrĩ, “Mũrũ wa mũndũ, andũ arĩa matũũraga maganjo ma bũrũri wa Isiraeli moigaga atĩrĩ, ‘Aburahamu aarĩ o wiki, na nĩagaĩirwo bũrũri. Ithuĩ tũrĩ aingĩ, kwoguo rĩu nĩtũgaĩirwo bũrũri ũyũ.’ “Kwoguo meere niĩ MWATHANI Mwene Hinya Wothe nguuga atĩrĩ, ‘Mũrĩanagĩria nyama na thakame, mũgathaathaiya ngai cia mĩhianano, na mũkooragana. Mũngĩgĩciiria atĩa atĩ nĩmũgaĩĩte bũrũri? Mwĩhokaga hiũ cianyu cia njora, na mũgeekaga maũndũ me magigi o na mũgatharagia. Mũngĩgĩciiria atĩa atĩ nĩmũgaĩĩte bũrũri?’ “Kĩmeere niĩ MWATHANI Mwene Hinya Wothe nguuga atĩrĩ, ‘O ta ũrĩa ndũũraga muoyo-rĩ, arĩa matũũraga maganjoinĩ makooragĩrwo mbaarainĩ. Arĩa matũũraga mĩgũndainĩ nĩkũneana ngaamaneana marĩĩo nĩ nyamũ cia gĩthaka. Arĩa nao magaakorwo mehithĩĩte nyũmbainĩ njake na thingo cia hinya, na arĩa magaakorwo marĩ ngurungainĩ makooragwo nĩ mũrimũ. Ngaatua bũrũri wothe maganjo matarĩ na andũ, naguo hinya ũrĩa maretĩĩaga naguo nĩũgaathira. Irĩma cia bũrũri wa Isiraeli igaatigwo irĩ ũtheri ũguo atĩ, gũtirĩ mũndũ ũkaahota gũtuĩkanĩria kuo. Rĩrĩa ngaatua bũrũri maganjo matarĩ na andũ, na herithie andũ nĩ ũndũ wa maũndũ me magigi marĩa maaneeka-rĩ, hĩndĩ ĩyo nĩmakaamenya atĩ nĩ niĩ MWATHANI.’ ” Maciaro ma ndũmĩrĩri cia mũnabii MWATHANI akĩnjarĩria akĩnjĩĩra atĩrĩ, “Mũrũ wa mũndũ, andũ aaku maaragĩria ndeto ciaku thingoinĩ na mĩrangoinĩ ya nyũmba ciao, makeerana atĩrĩ, ‘Rekeei tũthiĩ tũkaigue ndũmĩrĩri iria ciumĩĩte kwĩ MWATHANI! Andũ aakwa magakĩrũrũngana harĩ we mathikĩrĩrie ũrĩa ũkũmeera, no matihingagia ũrĩa ũmeeraga meeke. Mĩario yao yonanagia wendo mũingĩ, no marũmagĩrĩra o gũcaria uumithio wao eene. Harĩ o-rĩ, ũkoragwo ũhaana mũini wa nyĩmbo cia wendo, wĩ na mũgambo mũnyoroku wega, na ũũĩ kũhũũra kĩnanda wega. Nĩ gũkorwo mathikagĩrĩria ũrĩa wothe ũrameera, no gũtirĩ ũndũ o na ũmwe mahingagia. No rĩĩrĩ, rĩrĩa ndũmĩrĩri ciaku ikaahinga, na no mũhaka ikaahinga, hĩndĩ ĩyo nĩmakaamenya atĩ nĩkwarĩ mũnabii gatagatĩinĩ kaao.’ ”