 Paũlũ gũcookia ciira riiko kũrĩ Mũthamaki Matukũ matatũ thuutha wa Fesito gũkinya bũrũri ũcio, akiuma Kaisarea agĩthiĩ Jerusalemu. Nao athĩnjĩri Ngai arĩa anene na atongoria a Ayahudi makĩmũmenyithia mateta maao nĩ ũndũ wa Paũlũ. Nao makĩmũthaitha na kwenda gwake eetĩkĩre kũgĩĩrithia Paũlũ ooke Jerusalemu, amu nĩmaabangĩĩte mamũũrage arĩ njĩrainĩ agĩũka. Naake Fesito akĩmacookeria atĩrĩ, “Paũlũ ooheirwo Kaisarea, na niĩ nĩngũcooka kuo o na ihenya. Kwoguo anene aanyu nĩmooke tũthiĩ nao makamũthitange angĩkorwo kũrĩ ũndũ mũũru eekĩĩte.” Rĩrĩa Fesito aarĩĩkirie gũikarania nao matukũ mangĩ manaana kana ikũmi, agĩthiĩ Kaisarea. Naguo mũthenya ũrĩa warũmĩrĩire agĩikarĩra gĩtĩ gĩake gĩa ciira igootiinĩ, agĩathana Paũlũ areehwo. Naake Paũlũ akinya, Ayahudi arĩa mookĩĩte kuuma Jerusalemu magĩũkĩra makĩmũthiiũrũrũkĩria, makĩmũthitaaka na maũndũ maingĩ mooru marĩa mataahotire kuonania atĩ nĩ ma ma. Naake Paũlũ agĩĩciirĩrĩra akiuga atĩrĩ, “Niĩ ndirĩ ũndũ njĩkĩĩte ũreganĩĩte na Watho wa Ayahudi kana na wa Hekaarũ o na kana wa mũthamaki wa Roma.” Nĩ ũndũ wa Fesito kwenda gũkenia Ayahudi, akĩũria Paũlũ atĩrĩ, “No wende gũtwarwo Jerusalemu ũgaciirithĩrio kuo mbere yakwa igũrũ rĩa maũndũ macio?” Paũlũ akĩmũcookeria akĩmwĩra atĩrĩ, “Niĩ ndũũgamĩĩte igootiinĩ rĩa mũthamaki wa Roma kũrĩa njagĩrĩirwo nĩgũciirithĩrio. Niĩ ndirĩ ũndũ o na ũrĩkũ mũũru njĩkĩĩte Ayahudi, na ũguo nĩũũĩ wega. Akorwo nĩnyunĩĩte watho na ngeeka ũndũ wa gũtũma njũragwo, niĩ ndiregeete kũũragwo. No akorwo gũtirĩ na ma thĩinĩ wa maũndũ macio marathitangĩra, gũtirĩ mũndũ ũngĩnengerana kũrĩ o. Nĩndacookia ciira riiko kwĩ mũthamaki wa Roma.” Thuutha wa Fesito gũcookia kĩama gĩake ndundu, akĩĩra Paũlũ atĩrĩ, “Tondũ nĩwacookia ciira riiko kwĩ mũthamaki wa Roma, kũu nĩkuo ũgũthiĩ.” Paũlũ kũreehwo mbere ya Agiripa na Berinike Na rĩĩrĩ, matukũ maniini mathira, mũthamaki Agiripa na Berinike magĩũka Kaisarea kũnyiita Fesito ũgeni. Tondũ nĩmaikarire kũu matukũ maingĩ, Fesito agĩkĩhe mũthamaki ũhoro wa Paũlũ akĩmwĩra atĩrĩ, “Kũrĩ mũndũ watigirwo njeera nĩ Felike, na rĩrĩa ndaarĩ Jerusalemu athĩnjĩri Ngai arĩa anene na athuuri a Ayahudi nĩmaamũthitangire makĩnjũũria ndĩmũtuĩre. Ngĩkĩmacookeria atĩ ti mũtugo wa Aroma gũtuĩra mũndũ ataambĩĩte kũrũũgama mbere ya arĩa maramũthitanga na aheeo ihinda rĩu gwĩciirĩrĩra nĩ ũndũ wa maũndũ marĩa athitangĩirwo. Rĩrĩa mookire gũũkũ marĩ hamwe, ndiateire ihinda amu mũthenya ũrĩa warũmĩrĩire nĩndaikarĩire gĩtĩ ngĩathana mũndũ ũcio areehwo. Nao arĩa maamũthitangĩĩte maarũũgama matiigana kũreehe thitango o na ĩmwe njũru ya iria ndeciiragĩria. No nĩmaarĩ na maũndũ mataiguithanagia naake makoniĩ ndini yao, na makoniĩ mũndũ ũmwe wĩtagwo Jesũ wakuĩte, no Paũlũ oigaga agwatĩirie atĩ aarĩ muoyo. Tondũ nĩndarigirwo nĩ ũrĩa ingĩtuĩria maũndũ macio, nĩndamũũririe kana no eende gũthiĩ Jerusalemu agaciirithĩrio kuo nĩ ũndũ wa maũndũ macio. Rĩrĩa Paũlũ aacookirie ciira riiko akĩũria aigwo njeera nginya hĩndĩ ĩrĩa agaatuĩrwo nĩ mũthamaki wa Roma, ngĩgĩathana atĩ aigwo njeera nginya rĩrĩa ngaamũtwarithia kwĩ mũthamaki wa Roma.” Naake Agiripa agĩcookeria Fesito atĩrĩ, “O na niĩ no nyende kũigua mũndũ ũcio akĩaria.” Naake Fesito akĩmwĩra atĩrĩ, “Nĩũkamũigua rũũciũ.” Mũthenya ũrĩa warũmĩrĩire Agiripa na Berinike magĩũka na ũnene wao wothe magĩtoonya nyũmba ya gũciirĩrwo hamwe na anene a thigari na andũ arĩa maarĩ igweta itũũra rĩu. Naake Fesito agĩathana atĩ Paũlũ areehwo. Hĩndĩ ĩyo Fesito akiuga atĩrĩ, “Mũthamaki Agiripa na inyuothe mũrĩ hamwe na ithuĩ haaha, nĩmũrona mũndũ ũyũ ũrĩa watũmire Ayahudi oothe a Jerusalemu o na a gũũkũ mareehe mateta kũrĩ niĩ makĩanagĩrĩra na mũgambo mũnene atĩ ndaagĩrĩirwo nĩkũrekwo atũũre muoyo. Niĩ ndionire ũndũ o na ũmwe eekĩĩte wa gũtũma ooragwo, no tondũ we mwene nĩacookirie ciira riiko kwĩ mũthamaki wa Roma, ngĩgĩtua atĩ ndĩmũtware kuo. No rĩĩrĩ, ndirĩ na ũndũ kũna wa kwandĩkĩra mũnene wakwa igũrũ rĩake. Nĩ ũndũ ũcio nĩkĩo ndamũreehe haaha mbere yanyu inyuothe, na makĩria mbere yaku wee, mũthamaki Agiripa! Nĩguo thuutha wa kũmũũrangia ciũria nyone gĩa kwandĩka. Amu nguona arĩ ũrimũ gũtwara mũndũ muohe na ndionanie maũndũ marĩa athitangĩirwo.”