 Kĩũria gĩkoniĩ ũhoti wa Jesũ (Mat .-; Mar .-) Na rĩĩrĩ, mũthenya ũmwe rĩrĩa Jesũ aarutaga andũ Hekaarũinĩ, akĩhunjagia Ũhoro ũrĩa Mwega, athĩnjĩri Ngai arĩa anene na arutani a Watho, na athuuri magĩũka makĩmũũria atĩrĩ, “Tatwĩre wĩkaga maũndũ maya na ũhoti ũrĩkũ, na nũũ wakũheire ũhoti ũcio?” Naake Jesũ akĩmacookeria atĩrĩ, “O na niĩ nĩngũmũũria kĩũria; Tanjĩĩraai atĩrĩ, Johana-rĩ, aarutĩĩte ũhoti wa kũbatithania kũrĩ Ngai kana kũrĩ andũ?” Nao magĩciira me hamwe makĩĩrana atĩrĩ, “Wona twoiga, ‘Woimĩĩte kwĩ Ngai,’ egũtũũria atĩrĩ, ‘Mwakĩregire gwĩtĩkia Johana nĩkĩ?’ Na twoiga, ‘Woimĩĩte kũrĩ andũ,’ andũ oothe nĩmegũtũhũũra na mahiga nĩ ũndũ oothe meetĩkĩĩtie atĩ Johana aarĩ mũnabii.” Kwoguo makĩmũcookeria atĩrĩ, “Tũtiũĩ kũrĩa woimĩĩte.” Naake Jesũ akĩmeera atĩrĩ, “O na niĩ ndigũkĩmwĩra njĩkaga maũndũ maya na ũhoti ũrĩkũ.” Ngerekano ya akombori a mũgũnda wa mĩthabibũ (Mat .-; Mar .-)  Jesũ agĩcooka akĩhe andũ ngerekano ĩno “Mũndũ ũmwe nĩahandire mĩthabibũ mũgũndainĩ wake, agĩcooka akĩũkomborithia, agĩthiĩ bũrũri ũngĩ kwa ihinda iraaya. Na rĩĩrĩ, hĩndĩ ya kũgetha thabibũ yakinya-rĩ, agĩtũma ngombo yake ĩthiĩ kũrĩ arĩmi arĩa maũkomboreete ĩgĩĩre igai rĩake rĩa magetha. Rĩrĩa ngombo ĩyo yathiire, akombori acio makĩmĩhũũra, magĩcooka makĩmĩingata mooko matheri. Mwene mũgũnda agĩcooka agĩtũma ngombo ĩngĩ; nayo makĩmĩhũũra, na makĩmĩruma, magĩcooka makĩmĩingata mooko matheri. Ningĩ agĩcooka agĩtũma ngombo ĩngĩ ya gatatũ; nao makĩmĩtiihangia na makĩmĩingata. Naake mwene mũgũnda agĩkĩĩyũria atĩrĩ, ‘Rĩu ngwĩka atĩa? Ngũtũma mũũriũ wakwa ũrĩa nyendeete; ti itherũ nĩmekũmũhe gĩtĩĩo!’ Rĩrĩa andũ acio maakomborithĩĩtio mũgũnda maamuonire makĩĩrana atĩrĩ, ‘Ũyũ nĩ we ũkaagaya mũgũnda ũyũ, rekeei tũmũũrage nĩguo igai rĩake rĩtuĩke riitũ.’ Magĩkĩmũruta nja ya mũgũnda, makĩmũũraga.” Jesũ agĩkĩũria atĩrĩ, “Mwene mũgũnda ũcio-rĩ, ageeka akombori acio atĩa? Agooka amoorage, acooke akomborithie andũ angĩ mũgũnda ũcio.” Rĩrĩa andũ maiguire ũguo, makiuga atĩrĩ, “Kũroaga gũtuĩka ũguo!”  Naake Jesũ akĩmarora akĩmooria atĩrĩ, “Ũhoro ũyũ wandĩkĩĩtwo atĩ, ‘Ihiga rĩrĩa aaki maaregire nĩrĩo rĩgĩĩte bata gũkĩra marĩa mangĩ moothe mũthingiinĩ, nĩkuuga atĩa?’ Mũndũ o wothe ũgũagĩra ihiga rĩu nĩoinangagwo nĩrĩo, na rĩngĩgũĩra mũndũ, nĩrĩmũhehenjaga.” Kĩũria gĩkoniĩ kũrĩha igooti (Mat .-; Mar .-) Nao arutani a Watho hamwe na athĩnjĩri Ngai arĩa anene makĩgeria kũnyiita Jesũ o hĩndĩ ĩyo tondũ nĩmaamenyire atĩ aaheanire ngerekano ĩyo, nĩ ũndũ wao no magĩĩtigĩra nĩ ũndũ wa andũ. Kwoguo magĩcaria mweke, magĩtũma andũ a gũthigaana ũrĩa eekaga metuĩte andũ athingu, nĩ geetha mamenye ũrĩa oigaga nĩguo mahote kũmũnengerana kũrĩ anene, o na kũrĩ barũũthi. Nao athigaani acio magĩkĩĩra Jesũ atĩrĩ, “Mũrutani, nĩtũũĩ atĩ wee uugaga na ũkarutana ũrĩa kwagĩrĩire ũtegũthuutũkania andũ; nĩ ma wee ũrutanaga o ũhoro wa Ngai. Tagĩtwĩre atĩrĩ, Watho witũ nĩwĩtĩkĩrĩĩtie tũrutagĩre mũthamaki wa Roma igooti kana aaca?” Naake Jesũ aamenya wara wao akĩmeera atĩrĩ, “Tanyoniai mbeeca ĩmwe#. Mbeeca ĩmwe: Kĩngiriki kiugaga dinari. Rora Mat ... Mbica ĩno ĩ ho na rĩĩtwa rĩĩrĩ rĩ ho nĩ cia ũ?” Nao magĩcookia atĩrĩ, “Nĩ cia mũthamaki wa Roma.” Naake Jesũ akĩmeera atĩrĩ, “Rutagĩraai mũthamaki wa Roma kĩrĩa gĩ gĩake, na Ngai kĩrĩa gĩ gĩake.” Nao magĩkĩremwo nĩkũnyiita Jesũ na mĩario ĩrĩa aaragia mbere ya mũingĩ, magĩkira magegeetio nĩ ũrĩa aamacookeirie. Kĩũria gĩkoniĩ kũriũka (Mat .-; Mar .-)  Na rĩĩrĩ, andũ amwe a Asadukai, arĩa moigaga atĩ andũ arĩa akuũ matikaariũka, magĩũka kũrĩ Jesũ,  makĩmũũria atĩrĩ, “Mũrutani, Musa aatwandĩkĩire atĩ: ‘Mũndũ angĩhikania acooke akue atige mũtumia atarĩ ciana, mũrũ wa nyina na mũndũ ũcio, no mũhaka ahikie mũtumia ũcio nĩ geetha acookerie mũrũ wa nyina mbeũ.’ Atĩrĩĩrĩ, nĩkwarĩ na aariũ mũgwanja a nyina ũmwe; ũrĩa mũkũrũ akĩhikania, agĩcooka agĩkua atarĩ ciana. Naake wa keerĩ akĩhikia mũtumia ũcio, agĩcooka o naake agĩkua atarĩ ciana. O naake wa gatatũ o taguo, kinya oothe mũgwanja makĩmũhikia nao magĩkua oothe matarĩ ciana. Thuutha ũcio, o naake mũtumia ũcio agĩkua. Rĩu-rĩ, rĩrĩa arĩa akuũ makaariũka-rĩ, mũtumia ũcio agagĩtuĩka wa ũ, tondũ oothe mũgwanja nĩmaamũhikĩĩtie?” Naake Jesũ akĩmacookeria akĩmeera atĩrĩ, “Andũ a gũũkũ thĩ nĩ o mahikanagia na makahika, no rĩĩrĩ, andũ arĩa magaatuuo aagĩrĩru a kũriũka, matũũre muoyo hĩndĩ ĩrĩa ĩgooka, matikaahikanagia kana mahikage. Andũ acio matigaakuaga tondũ magaakoragwo mahaana ta araika. Andũ acio magaakorwo marĩ ciana cia Ngai tondũ nĩmagaakorwo mariũkĩĩte kuuma kũrĩ gĩkuũ.  O naake Musa nĩonanirie ũhoro wa kũriũka kwa akuũ; harĩa harĩ ũhoro wa kĩhinga gĩkĩhĩa eetire Mwathani, ‘Ngai wa Aburahamu, Isaaka, na Jakubu.’ Nĩ ũndũ ũcio, ti Ngai wa arĩa akuũ, nĩ Ngai wa arĩa me muoyo, nĩ ũndũ andũ oothe arĩa marĩ muoyo matũũragio nĩ we.” Nao arutani amwe a Watho makiuga atĩrĩ, “Mũrutani, nĩwacookia wega!” Moigire ũguo nĩ ũndũ Asadukai acio matiacookire kũmũũria kĩũria kĩngĩ. Kĩũria gĩkoniĩ Kristũ (Mat .-; Mar .-) Naake Jesũ agĩcooka akĩmooria atĩrĩ, “Kwĩragwo atĩ Mesia nĩ Mũrũ wa Daudi nĩ ũndũ wa kĩĩ?  Daudi we mwene nĩoigĩĩte ibukuinĩ rĩa Thaburi atĩrĩ, ‘Mwathani nĩerire Mwathani wakwa atĩrĩ, Ikara thĩ mwena wakwa wa ũrĩo, nginya rĩrĩa ngaatũma ũrangĩrĩrie thũ ciaku.’ Atĩrĩĩrĩ, tondũ Daudi aakĩmwĩtire, ‘Mwathani-rĩ,’ Mesia angĩgĩkorwo arĩ Mũrũ wa Daudi atĩa?” Jesũ kwĩra arutwo memenyerere arutani a Watho (Mat .-; Mar .-) Naake Jesũ akĩĩra arutwo aake atĩrĩ, andũ oothe makĩiguaga, “Mwĩmenyagĩrĩreei arutani a Watho arĩa meendeete gũthiĩ meekĩrĩĩte nguo ndaaya, kũgeithio na gĩtĩĩo ndũũnyũinĩ, gũikarĩra itĩ cia mbere thunagogiinĩ, na kũheeo handũ ha gĩtĩĩo marugainĩ. Andũ o acio no o matoonyagĩrĩra atumia a ndigwa makaiya indo ciao, o makĩhooyaga mahooya maraaya na ũhinga. Ihera rĩa andũ acio rĩgaakorwo rĩ rĩũru mũno!”