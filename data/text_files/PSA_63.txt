 Kwĩrirĩria Ngai#. Thaburi ĩno yandĩkirwo nĩ Daudi rĩrĩa aarĩ werũinĩ wa Juda. Rora Sam . na gũthiĩ na mbere.  Wee, Ngai, nĩ we Ngai wakwa, na nĩngwĩrirĩirie. Mwĩrĩ wakwa wothe nĩũkwĩrirĩirie; roho wakwa ũkũnyooteire o ta bũrũri mũũmũ na mũhĩnju, ũtarĩ na maaĩ. Reke nguone wĩ handũ haaku harĩa hatheru; reke ndĩroragĩre hinya waku na riiri waku. Nĩngũkũgooca nĩ ũndũ ũtugi waku nĩ mwega gũkĩra muoyo guo mwene. Ngũtũũra ngũcookagĩria ngaatho matukũ moothe ma muoyo wakwa; ngĩkũhooya ndĩrĩambararagia mooko maakwa ndĩmeerekeirie kũrĩ we.  Nĩnjiganĩire o ta mũndũ ũrugĩirwo iruga rĩega mũno, na nĩngũinagĩra ngeneete ngĩkũgoocaga. Nĩngũririkanaga ndĩ ũrĩrĩ, na ngeciiria ũhoro waku ũtukũ wothe, nĩ ũndũ nĩũkoreetwo ũrĩ ũteithio wakwa. Nĩndĩinaga ngeneete ndĩ rungu rwa mathagu maaku. Ndĩhoceetie harĩ we: guoko gwaku kwa ũrĩo nĩkũũnyiitĩrĩire.  Arĩa marenda kũnjũraga maroikũrũka kwa arĩa akuũ; maroanangwo na hiũ cia njora; ciimba ciao irorĩĩo nĩ mbwe. No mũthamaki nĩarĩkena nĩ ũndũ Ngai nĩarĩmũhe ũhootani; arĩa mehĩtaga makĩgwetaga rĩĩtwa rĩa Ngai nĩmarĩmũgooca, rĩrĩa tũnua twa arĩa maheenanagia tũrĩkirio.