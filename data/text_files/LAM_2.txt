 MWATHANI kũherithia Jerusalemu Hĩ! MWATHANI araakarĩĩte akahumbĩra Zayuni na nduma! Riiri wa Isiraeli aũrutĩĩte kuuma o igũrũ akaũgũithia thĩ. Mũthenya ũrĩa aaraakarĩĩte nĩatiganĩirie gaturwa gaake.  MWATHANI nĩanangĩĩte matũũra moothe ma Juda atarĩ na tha o na haniini. Ningĩ nĩamomoranĩĩtie nyũmba cia kwĩgitĩra cia Juda arĩ na marũrũ maingĩ. Nĩaconorithĩĩtie ũthamaki na anene aaguo. Arĩ na marũrũ maingĩ, nĩatuunyĩĩte Isiraeli hinya wothe. Rĩrĩa thũ ciakuhĩhĩirie nĩahetire guoko gwake kwa ũrĩo. Aarĩrĩmbũkĩire ciana cia Jakubu o ta mwaki ũrarĩrĩmbũka ũgacina indo ciothe.  Aatwerekeirie mĩguĩ yake ta arĩ thũ akĩũraga arĩa oothe twerahaga nao. Nĩtũkinyĩrĩirwo nĩ maraakara maake mararĩrĩmbũka ta mwaki gũũkũ Jerusalemu. MWATHANI atuĩkĩĩte o ta arĩ thũ akaananga Isiraeli; nĩamomorangĩĩte nyũmba ciakuo ciothe cia ũthamaki o na cia kwĩgitĩra. Andũ a Juda nĩkũmaingĩhĩria amaingĩhĩirie gũcakaya na kĩrĩro.  MWATHANI nĩaharaganĩĩtie Hekaarũ ĩrĩa tũmũthaathayagĩria, nĩatũmĩĩte thigũkũ na Thabatũ iriganĩre kũu Zayuni, na akarega mũthamaki na mũthĩnjĩri Ngai arĩ na mang'ũrĩ maingĩ. MWATHANI nĩaregeete kĩgongoona gĩake na agatiganĩria Hekaarũ yake. Nĩetĩkĩrĩĩtie thũ imomoranie thingo ciayo, thũ iroigĩrĩria irĩ Hekaarũ thĩinĩ nĩkũhootana o ta arĩ mũthenya wa thigũkũ. MWATHANI nĩabangĩĩte atĩ thingo cia Zayuni nĩikaamomorwo, nĩacithimĩĩte wega nĩguo oone atĩ ciothe nĩcianangwo. Nyũmba cia kwĩgitĩra o hamwe na thingo nĩmomoranie ciothe.  Ihingo ciakuo nĩihorokeire na thĩ na cuuma ciacio ikoinangwo. Mũthamaki na anene aakuo nĩathaamie. Watho nĩũtigĩĩte kũrutanwo, nao anabii matironio cioneki nĩ MWATHANI.  Athuuri a itũũra rĩa Zayuni maikarĩĩte thĩ methikĩire, meitĩrĩirie mũhu mũtwe na makehumba nguo cia makũnia. Airĩĩtu a itũũra rĩa Jerusalemu maikarĩĩte mainamĩĩtie mĩtwe.  Maitho maakwa nĩmanogeetio nĩkũrĩra, nayo ngoro yakwa ĩrĩ na ruwo. Ngoro yakwa ĩrĩ na kĩeha tondũ andũ aakwa nĩmaanangĩĩtwo. Ciana na ngeenge iraringĩkĩra o kũu njĩrainĩ cia itũũra. Irarĩrĩra maanyina ikĩmooragia gĩa kũrĩa na gĩa kũnyua. Iraringĩkĩra kũu njĩrainĩ cia itũũra o ta andũ atiihangie. Irakua o kahora irĩ o mookoinĩ ma maanyina.  Jerusalemu, ngũgĩkwĩra atĩa? Ingĩkũhaanania na ũ? Zayuni, ingĩkũgerekania na ũ nĩguo ngũhoorerie? Mwanangĩko waku nĩ mũingĩ o ta maaĩ ma iria na ndũrĩ na mwĩhoko o na atĩa.  Anabii aaku maakuoneire o cioneki cia maheeni na cia tũhũ. Matiakũmenyithirie mahĩtia maaku nĩguo ũhere ndũgaatwarwo ithaamĩrĩoinĩ. Maakũheete o ndũmĩrĩri cia maheeni na cia gũkũhĩtithia.  Andũ oothe arĩa marahĩtũkĩra hakuhĩ nawe, no kũnyiira marakũnyiira. Marainainia mĩtwe yao makiugaga hĩ hĩ hĩ hĩ-ĩ! nĩkuona ũrĩa Jerusalemu yanangĩĩtwo. Marorania atĩrĩ, “Ĩ itũũra rĩĩrĩ no rĩrĩa rĩraarĩ kĩĩrorerwa? Ĩ norĩo rĩretĩĩagwo narĩo nĩ thĩ yothe?”  Thũ ciaku ciothe nĩgwathamia igwathamĩirie kanua, ikiugaga hĩ hĩ hĩ hĩ-ĩ! Ĩrahagarania magego ikiugaga atĩrĩ, “Nĩtũrĩanangĩĩte. Mũthenya ũyũ nĩguo tũretereire na rĩu nĩmũkinyu na nĩtũwoneete.”  MWATHANI nĩahingĩĩtie ũndũ ũrĩa aabangĩĩte nĩagwĩka Atwanangĩĩte atarĩ na tha o ta ũrĩa oigĩĩte o tene. Nĩaheete thũ ciitũ ũhootani, nĩgũkenerera irakenerera kũhootwo gwitũ.  Jerusalemu, thingo ciaku nĩikaĩre MWATHANI, maithori maaku nĩmanyũrũrũke o ta rũũĩ ũtukũ na mũthenya; rĩra ũtegũtigithĩria na ndũkaanoge.  Ũkĩraga ũtukũ kaingĩ kaingĩ, ũgakaĩra MWATHANI. Mũitũrũragĩre ngoro yaku o ta maaĩ, mũkayagĩre aiguĩre ciana ciaku tha, tondũ iraringĩkĩra njĩrainĩ ciothe, nĩ ũrĩa ihũũtĩĩte. MWATHANI, rora wone! Kũrĩ mũndũ ũngĩ ũrĩ weka ũũ? Atumia nĩmaagĩrĩirwo nĩkũrĩa ciana ciao iria maciarĩĩte? Athĩnjĩri Ngai na anabii-rĩ, nĩkwagĩrĩire mooragĩrwo Hekaarũinĩ yaku?  Andũ eethĩ na akũrũ makomeete njĩrainĩ marĩ akuũ, Aanake na airĩĩtu wamooragithirie na rũhiũ rwa njora, ũtekũmaiguĩra tha mũthenya ũrĩa waraakarĩĩte. Wetire thũ ciakwa o ta andũ meetagĩrwo thigũkũ ciũke injĩkĩre guoya na mĩena yothe. Mũthenya ũcio warĩ mũraakaru, MWATHANI, na gũtirĩ mũndũ o na ũmwe wetharire kana akĩhonoka. Thũ ciakwa nĩcioragire ciana iria nderereire na ndendeete.