 Mũtũũrĩre Mũgarũrũku Atĩrĩĩrĩ, tondũ Kristũ nĩanyariirirwo mwĩrĩ-rĩ#. Aanyaririrwo mwĩrĩ-rĩ: Maandĩko mangĩ nĩmoongagĩrĩra nĩ ũndũ witũ; na mangĩ; nĩ ũndũ wanyu., o na inyuĩ mwagĩrĩirwo nĩkwĩyũmagĩrĩria mũrĩ na meciiria ta marĩa Kristũ aarĩ namo, nĩ ũndũ mũndũ ũrĩa ũnyariiragwo mwĩrĩ nĩatiganĩĩte na meehia. Kwoguo kĩrekeei kuuma rĩu mũtũũrĩre wanyu gũũkũ thĩ ũkoragwo ũtongoreetio nĩ wendi wa Ngai, no ti merirĩria ma ũmũndũ. Mahinda marĩa mwatũũraga mwĩkaga maũndũ marĩa arĩa matooĩ Ngai meekaga nĩ mathiru. Mwatũũraga mwĩkaga maũndũ ma ũũra thoni, mwĩriragĩria maũndũ mooru, mũrĩĩagwo nĩ njoohi, mũthiaga marugainĩ ma waganu, o na mũthaathayagia mĩhianano. Andũ arĩa matooĩ Ngai rĩu nĩmagegeete nĩ tondũ mũtiranyiitanĩra nao mĩtugoinĩ ĩyo ya waganu, na nĩmarakĩmũcambia. Ĩndĩ no mũhaka makaaheana ũhoro wao harĩ Ngai ũrĩa wĩhaarĩirie gũgaaciirithia arĩa me muoyo na arĩa makuĩte. Kĩu nĩkĩo gĩatũmire Ũhoro ũrĩa Mwega ũhunjĩrio o na andũ arĩa akuũ, o acio maatuĩrĩirwo mũtũũrĩreinĩ wao wa kĩĩmwĩrĩ o ta ũrĩa andũ arĩa angĩ oothe matuagĩrwo, magĩkĩhunjĩrio nĩ geetha mũtũũrĩreinĩ wao wa kĩĩroho maikarage ta Ngai. Aramati eega a iheeo cia Ngai Atĩrĩĩrĩ, ithirĩro rĩa maũndũ moothe nĩrĩkuhĩrĩirie. Kwoguo mwĩnyiitageei maũndũinĩ moothe, na mwĩhũũgage nĩ geetha mũhotage kũhooya.  No ũndũ ũrĩa mũnene gũkĩra marĩa mangĩ moothe, nĩ mũndũ eendage ũrĩa ũngĩ na ngoro yake yothe, nĩ tondũ wendo nĩũhumbagĩra meehia maingĩ. Ningĩ tuganagaai mũtekũng'oong'oora. O mũndũ ahaana ta mũramati mwega wa iheeo mwanya mwanya cia Ngai, no mũhaka ahũthĩre kĩheeo kĩrĩa aamũkĩrĩĩte kuuma kũrĩ Ngai kũguna andũ arĩa angĩ. Ũrĩa ũhunjagia no mũhaka ahunjagie ũhoro wa Ngai; ũrĩa ũtungataga no mũhaka atungatage na hinya wake wothe ũrĩa aheetwo nĩ Ngai, nĩ geetha Ngai akumagio maũndũinĩ moothe na ũndũ wa Jesũ Kristũ mwene riiri na hinya wothe kinya tene na tene. Ameni. Mĩnyamaaro ya Mũkristiano Eendwa aakwa, tigaai kũgega nĩ ũndũ wa magerio marĩa mũragerio namo ta arĩ ũndũ mũgeni ũrathiĩ na mbere gatagatĩinĩ kaanyu. No rĩĩrĩ, kenaai nĩ tondũ nĩmũnyiitanĩire na Kristũ mĩnyamaaro yake, nĩguo mũgaakorwo mũkeneete na mũcanjamũkĩĩte rĩrĩa riiri wake ũkaaguũrio. Gũkena-rĩ, nĩ inyuĩ angĩkorwo mũrarumwo tondũ mũrĩ arũmĩrĩri a Kristũ; ũguo nĩkuonania atĩ Roho ũrĩa wa riiri, na nĩ we Roho wa Ngai, arĩ thĩinĩ wanyu. Angĩkorwo mũndũ nĩekũnyariirĩka, ndakaae kũnyariirĩka nĩ ũndũ nĩ mũũragani kana mũici kana mwĩki naaĩ kana mũndũ ũtoonyagĩrĩra maũndũ ma andũ arĩa angĩ. No mũndũ angĩnyariirĩka tondũ nĩ Mũkristiano, ũndũ ũcio ndũkaamũconore; nĩacookerie Ngai ngaatho nĩ tondũ nĩ Mũkristiano. Ihinda nĩikinyu rĩa ituĩro kwambĩrĩria, na andũ a Ngai nĩ o mekwambĩrĩria gũtuĩrwo. Angĩgĩkorwo nĩ ithuĩ tũkwambĩrĩra gũtuĩrwo-rĩ, hiihi gũgakĩhaana atĩa na arĩa mateetĩkĩĩtie Ũhoro ũrĩa Mwega wa Ngai?  O ta ũrĩa maandĩko moigĩĩte atĩrĩ: “Angĩkorwo nĩ hinya mũndũ ũrĩa mũthingu kũhonoka-rĩ, arĩa mateetĩkĩĩtie Ngai na eehia makaarigĩrĩria atĩa?” Kwoguo kĩrekeei andũ arĩa manyariirĩkaga kũringana na wendi wa Ngai, mathiĩ o na mbere gwĩka wega, nayo mĩoyo yao mamĩĩhokere Mũũmbi ũrĩa ũhingagia ũrĩa eeranĩire.