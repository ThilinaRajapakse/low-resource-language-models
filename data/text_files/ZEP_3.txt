 Jerusalemu kwĩhia na gũkũũrwo Kaĩ itũũra rĩa Jerusalemu rĩrĩ thĩĩnainĩ-ĩ! Nĩ itũũra iremi, rĩiyũire ungumania, na rĩhinyagĩrĩria andũ aarĩo. Nĩ itũũra rĩtathikagĩrĩria MWATHANI na rĩtiĩtĩkagĩra kũrũngwo nĩ we. Rĩtimwĩhokeete na rĩtimũhooyaga ũteithio. Anene aarĩo mahaana o ta mĩrũũthi ĩrararama; aciirithania aarĩo nao mahaana o ta njũũi ngoroki, ũguo atĩ gũgĩkĩa gũtirĩ kĩndũ ikoragwo itigĩĩtie. Anabii aarĩo matirĩ kĩhaarĩro na ti ehokeku; athĩnjĩri Ngai aarĩo mathaahagia indo iria theru, na makoogomia watho wa Ngai nĩguo megune o eene. No rĩĩrĩ, MWATHANI no akoragwo o itũũra rĩu; eekaga maũndũ ma kĩhooto na ndarĩ ũũru eekaga. O rũũciinĩ areehithagĩria andũ aake ũhoro wa waragania, na ndanogaga nĩgwĩka ũguo. O na kũrĩ ũguo-rĩ, andũ acio matarĩ athingu, mathiaga o na mbere gwĩka ũũru na maticonokaga. MWATHANI aroiga atĩrĩ, “Nĩniinĩĩte ndũũrĩrĩ ciothe, ngaananga matũũra maacio, na ngamomorania thingo na mĩnaara yacio. Gũtirĩ mũndũ ũtigĩĩtwo matũũrainĩ maacio o na barabarainĩ ciamo gũtirĩ andũ maratuĩkania. Gũtirĩ mũndũ o na ũmwe ũtigarĩĩte. Ndĩreciiragia atĩ nĩ hĩndĩ andũ aakwa mekũndĩĩa, meetĩkĩre ndĩmarũnge, na maage gũcooka kũriganĩrwo nĩ maũndũ marĩa ndĩmarutĩĩte. No o no gũthiĩ mathiĩte na mbere gwĩka maũndũ mooru makĩria.”  MWATHANI egũkiuga atĩrĩ, “Taetereraai! Etereraai mũthenya ũrĩa ngaarũũgama gũthitanga ndũũrĩrĩ. Nĩnduĩte itua gũcookanĩrĩria ndũũrĩrĩ na moothamaki hamwe nĩguo ndĩmaitĩrĩrie maraakara maakwa. Thĩ yothe nĩgũcinwo nĩ mwaki wa mang'ũrĩ maakwa.  “Hĩndĩ ĩyo-rĩ, nĩngaagarũra andũ a ndũũrĩrĩ, macooke kũũhooyaga o niĩ nyiiki, na matikaahooyage ngai ingĩ. Oothe nĩmakaanjathĩkagĩra. Ningĩ o na kuuma bũrũri wa Ethiopia ũrĩa wĩ kũraaya andũ aakwa arĩa mahurunjũkĩĩte nĩmakaandeehagĩra matega. Hĩndĩ ĩyo, inyuĩ andũ aakwa, mũtigaacooka gũconoka nĩ ũndũ wa ũrĩa mwananemera. Tondũ nĩngaathengia gatagatĩinĩ kaanyu andũ arĩa etĩĩi na ang'athia na mũtigaacooka kũũnemera mũrĩ kĩrĩmainĩ gĩakwa kĩrĩa gĩtheru. Ngaatigia o andũ arĩa enyiihia na ahooreri gatagatĩinĩ kaanyu, arĩa marĩũkaga gũcaria ũteithio harĩ niĩ.  Andũ a Isiraeli arĩa magaatigara matigeekaga ũndũ mũũru, matikaaragia maheeni, kana maaragie mathaara. Nĩ gũkorwo makaarĩaga na magakoma, matarĩ na mũndũ wa kũmaiga na guoya.” Rwĩmbo rwa gĩkeno Andũ a Isiraeli, inaai na kayũ kanene mũkeneete! Jerusalemu, rũũharũũhia na ngoro yothe! MWATHANI nĩatigĩĩte gũkũherithia, agagũthengeria thũ ciaku. MWATHANI, o we Mũthamaki wa Aisiraeli, arĩ hamwe nawe, kwoguo rĩu ndũkĩrĩ na gĩtũmi gĩa gwĩtigĩra. Ihinda nĩrĩrooka rĩrĩa Jerusalemu ĩkeerwo atĩrĩ, “Wee itũũra rĩa Zayuni, tiga kũmaka! Tiga kũregeria mooko maaku! MWATHANI Ngai waku arĩ hamwe nawe; nĩ njamba na nĩegũkũhe ũhootani. Nĩarĩkenaga nĩ ũndũ waku na akũhe ũtũũro mwerũ nĩ ũndũ nĩakwendeete. Arĩinaga na agakenagio nĩ we, o ta ũrĩa andũ makenaga hĩndĩ ya thigũkũ.”  MWATHANI ekuuga atĩrĩ, “Nĩngũthengeirie mũthiro, na ngakwehereria gĩconoko. Atĩrĩĩrĩ, ihinda nĩrĩrĩũka na nĩndĩrĩherithia arĩa makũhinyagĩrĩria, honokie arĩa mathuaga, na njookie arĩa mathaamĩĩtio mũciĩ. Nĩndĩrĩtũma maheeo gĩtĩĩo handũ ha gũconorwo, nayo thĩ yothe nĩrĩmagoocaga. Ihinda nĩrĩrooka, rĩrĩa ndĩrĩmũcookanĩrĩria ndĩmũcookie mũciĩ. Ndĩrĩmũtua andũ marĩ igweta thĩ yothe, na ndũme mũgaacĩre rĩngĩ.”  Ũguo nĩguo MWATHANI oiga.