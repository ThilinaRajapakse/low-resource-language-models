 Ngai kũhe andũ aake ũhootani Mũthenya ũcio wakinya-rĩ rwĩmbo rũũrũ nĩrũkainwo bũrũriinĩ wa Juda. Itũũra riitũ nĩrĩirigĩre wega, Ngai atuĩte atĩ kũhonokania gwake nĩkuo thingo ciitũ cia na nja na cia na thĩinĩ. Hingũraai ihingo; mũreke rũũrĩrĩ rũrĩa rũthingu rũtoonye, o rũu rwĩkaga maũndũ marĩa marũngĩrĩirie. Mũndũ wothe ũikaraga akwĩhokeete, MWATHANI, nĩũmũigaga na thaayũ tondũ atũũraga akwĩrĩgĩrĩire. Ikaragaai mwĩhokeete MWATHANI tene na tene, tondũ we nĩ rwaro rwa ihiga rwa tene na tene. Nĩahang'ũranĩĩtie arĩa maikaraga metũũgĩrĩĩtie, akamomora itũũra rĩrĩa rĩirigĩre maikaraga, thingo ciarĩo agacirekania o rũkũngũinĩ. Athĩĩni na andũ matarĩ kĩene marathiĩ marĩrangĩĩte na makinya maao.  Njĩra ya andũ arĩa athingu ndĩkoragwo na mĩhĩnga; wee, MWATHANI, aragania njĩra yao. Tũthiaga tũkĩhingagia wendi waku, wee MWATHANI, na tũigĩĩte mwĩhoko witũ o thĩinĩ waku; amu wee no we twĩriragĩria. Ũtukũ nĩ we ndĩriragĩria na ngoro yakwa yothe; nayo thamiri#. Thamiri: Kana roho ũrĩa ũrĩ thĩinĩ wakwa. yakwa ĩgakorwo ĩgĩgũtheethũkĩra. Nĩ gũkorwo matua maaku moonekaga gũũkũ thĩ, andũ arĩa matũũraga gũũkũ thĩ nĩmataũkagĩrwo nĩ ũthingu. Mũndũ mwaganu o na angĩiguĩrwo tha, nderutaga njĩra ya ũthingu. Athiaga o na mbere kũgera ngero bũrũriinĩ wa andũ arĩa akinyanĩru, na ndarĩ hingo oonaga riiri wa MWATHANI.  MWATHANI, nĩwambararĩĩtie guoko gwaku, no thũ ciaku itirakuona. Reke ikuone, na iconoke nĩ ũrĩa ũramataga andũ aaku na kĩyo; gĩciniine na mwaki wa mang'ũrĩ maaku.  MWATHANI, nĩũgaatũhe thaayũ, amu mawĩra maitũ moothe nĩ we ũtũrutĩire. MWATHANI Ngai witũ, nĩtwathĩĩtwo nĩ aathani angĩ; no ithuĩ no rĩĩtwa rĩaku riiki tũrĩheaga gĩtĩĩo. Aathani acio nĩmakuĩte, matingĩcooka gũtũũra rĩngĩ, ningĩ matingĩriũka o na atĩa, tondũ ũmahũũrĩĩte ũkamaniina, na ũgatũma mariganĩre o kũriganĩra. Wee MWATHANI, nĩũkũrĩĩtie rũũrĩrĩ, ũrũkũrĩĩtie ũkeegĩĩra na igweta; na nĩwaramĩĩtie bũrũri na mĩena yothe.  MWATHANI wahũũrire andũ aaku, nao magĩgũkaĩra hĩndĩ ya mathĩĩna maao. O ta ũrĩa mũtumia ũrĩ na nda akinyĩrĩirwo nĩ ihinda rĩake rĩa kũheeo kaana, eyunangaga na akarĩra nĩ ruwo, noguo wee MWATHANI watũmire tũrĩre. Nĩ ta twagĩire nda, na nĩtũkinyĩrĩirwo nĩ ihinda riitũ rĩa gũciara. Twĩyunangĩĩte na tũkarĩra no tũciarĩĩte o rũhuuho. Tũtirĩ ũhootani tũreehete gũũkũ thĩ o na kana tũkoongerera andũ a gũtũũra gũũkũ thĩ.  Andũ aaku arĩa makuĩte nĩmagaatũũra muoyo na mĩĩrĩ yao nĩkaariũka. Inyuĩ mũkomeete rũkũngũinĩ, ũkĩraai mũine mũkĩrũũharũũhagia. O ta ũrĩa ime rĩnyootoraga thĩ, noguo MWATHANI akaarahũra arĩa maakuire tene. Gũtuĩrwo na gũcookanĩrĩrio Inyuĩ andũ aakwa, toonyaai nyũmba cianyu mwĩhingĩre kuo. Wĩhitheei kwa ihinda iniini nginya maraakara ma Ngai mathire. MWATHANI aroima gĩikaroinĩ gĩake, ooke aherithie andũ a gũũkũ thĩ nĩ ũndũ wa meehia maao. Thĩ nayo nĩĩkuonania thakame ĩrĩa yanaitwo kuo, na ndĩgũcooka kũhitha andũ arĩa maanooragĩrwo kuo.