 Aisiraeli kũbanga kwĩgitĩra Na rĩĩrĩ, rĩrĩa Aisiraeli arĩa maatũũraga Judea maiguire ũrĩa wothe Holoferine, njeenũrũ wa thigari cia Nebukadinezaru mũthamaki wa Asiria eekĩĩte mabũrũri macio, na ũrĩa aatahĩĩte na agathũũkangia hekaarũ ciao ciothe, nĩmaamakire mũno nĩ ũndũ wa ũguo aakuhĩrĩirie, o na nĩmeetigĩrire nĩ ũndũ wa Jerusalemu na Hekaarũ ya Mwathani Ngai wao. Amu maakoreetwo maacooka kuuma ithaamĩrio o ro ica ikuhĩ, o na maakoreetwo o hĩndĩ maatheria Hekaarũ rĩngĩ, na indo ciayo, na kĩgongoona kĩayo thuutha wacio gũkorwo ithaahĩĩtio. Kwoguo, magĩkĩmenyithia Samaria yothe, na matũũra ma Kona, Bethi Horoni, Belimaini, Jeriko, Koba, Aesora, na gĩtuamba gĩa Salemu. Nao magĩthaamĩra tũcũmbĩrĩinĩ twa irĩma, ndaaya na makĩirigĩra matũũra marĩa maarĩ kuo na thingo cia hinya. Ningĩ makĩiga irio nĩ ũndũ wa mbaara ĩrĩa yerekeire kũgĩa, nĩ gũkorwo hĩndĩ ĩyo norĩo mĩgũnda yakoreetwo yagethwo. Na rĩĩrĩ, Joakimu, Mũthĩnjĩri Ngai Ũrĩa Mũnene watũũraga Jerusalemu hĩndĩ ĩyo, akĩandĩkĩra marũa andũ a Bethulia na a Betomasithaimu, matũũra meerĩ maang'etheire gĩtuamba kĩa Jezireeli kĩrĩa kĩ hakuhĩ na Dothani. Akĩmaatha atĩ marangĩre tũcĩra twa irĩmainĩ tũrĩa arĩ o tuo njĩra cia gũkinya Judea, nĩ gũkorwo kũu nokuo kũhũthũ gwa kũrũũgamĩria mbũtũ iria ingĩatharĩkĩire, nĩ ũndũ ũkundeeru wa njĩra ndũngĩetĩkĩririe makĩria ma andũ eerĩ mahĩtũke hamwe. Na rĩĩrĩ, Aisiraeli makĩrũmĩrĩra watho wa Joakimu, Mũthĩnjĩri Ngai ũcio Mũnene, o na wa Kĩama kĩrĩa kĩagomanĩĩte Jerusalemu. Mahooya mbere ya mbaara Nao andũ oothe a Isiraeli magĩkaĩra Ngai na kĩyo kĩnene na makĩĩhinga kũrĩa na kũnyua.  Ningĩ o eene, na atumia na ciana, o na mahiũ maao, o hamwe na ageni arĩa maatũũraga gatagatĩinĩ kaao marĩ ngombo kana aandĩkwo wĩra, makĩĩhumba makũnia. Aisiraeli oothe, arũme na atumia o na ciana arĩa maatũũraga Jerusalemu makĩĩgũithia kũu mbere ya Hekaarũ na makĩitĩrĩria mũhu mĩtwe na magĩtambũrũkia nguo ciao cia makũnia mbere ya Mwathani. Magĩcooka makĩhumbĩra kĩgongoona na nguo ya ikũnia. Oothe makĩgwata gũkaya na makĩhooya Ngai wa Isiraeli na kĩyo, ndageetĩkĩre ciana ciao ciũragwo, na atumia aao matahwo, na matũũra marĩa maagaĩte mathũũkangio. Makĩmũthaitha ndakaahe andũ a ndũũrĩrĩ gĩkeno nĩ ũndũ wa Hekaarũ gũthũũkangio na kwagĩrwo gĩtĩĩo.  Naake Mwathani akĩigua mahooya maao na akĩona thĩĩna wao, amu andũ a Juda na a Jerusalemu nĩmaathiire na mbere kwĩhinga kũrĩa na kũnyua marĩ mbere ya Hekaarũ ya Mwathani Mwene Hinya Wothe.  Naake Joakimu, Mũthĩnjĩri Ngai Ũrĩa Mũnene, hamwe na athĩnjĩri Ngai arĩa angĩ oothe arĩa maatungataga mbere ya Mwathani, magĩĩkĩra nguo cia makũnia na magĩthiĩ na mbere kũruta o mũthenya magongoona ma njino, na magongoona ma kũhingia mĩĩhĩtwa, na ma kwĩyendera. Magĩcooka magĩĩkĩra mũhu irembainĩ ciao magĩkaĩra Mwathani na hinya wao wothe, makĩmũthaithaga aiguĩre rũũrĩrĩ ruothe rwa Isiraeli tha.