 Gitĩra wĩyathi waku Atĩrĩĩrĩ, Kristũ nĩatuohorire tũkiuma ũkomboinĩ! Ikaraai o ro ũguo, na mũtigeetĩkĩre gũcooka ũkomboinĩ rĩngĩ. Tathikĩrĩriai! Niĩ, Paũlũ, ngũmwĩra atĩrĩĩrĩ, wona mwetĩkĩra kũrua, ũndũ ũcio ũkuonania atĩ inyuĩ mũtirĩ bata na Kristũ o na haniini. Nĩngũmwĩra o rĩngĩ atĩ mũndũ ũrĩa wĩtĩkagĩra kũrua, aagĩrĩirwo nĩkũrũmĩrĩra Watho wĩ wothe. Arĩa gatagatĩinĩ kaanyu marageria kũiguithania na Ngai na ũndũ wa kũrũmĩrĩra Watho nĩmeyehereetie kuuma harĩ Kristũ, o na makeyeheria kuuma wegainĩ wa Ngai. Ithuĩ-rĩ, tũkoragwo twĩhokeete atĩ Ngai nĩagaatũtua athingu. Ũndũ ũcio nĩguo tũkoragwo twetereire tũrĩ na wĩtĩkio, tũhotithĩĩtio nĩ Roho wa Ngai. Thĩinĩ wa Kristũ, kũrua kana kwaga kũrua gũtirĩ ũtiganu; kĩrĩa kĩ bata nĩ wĩtĩkio ũrĩa wĩyonithanagia na wendani. Nĩmũrathiĩte wega mũno! Nũũ ũmũgirĩĩtie gũcooka gwathĩkĩra Ũhoro ũrĩa wa ma? Ngai ũrĩa ũmwĩtaga ti we ũmũgirĩĩtie.  Ndaawa nyiinyi ya kũimbia mĩgate ĩimbagia mũtu wothe ũrĩa ĩkimanĩirio naguo. Ndĩ thĩinĩ wa Mwathani nĩndĩhokeete atĩ mũtikũgarũrũka mũgĩe na meciiria mangĩ. Mũndũ ũrĩa ũramũthĩĩnia o na akorwo arĩ ũ kana ũ nĩekũherithio nĩ Ngai. No niĩ, aariũ na aarĩ a Ithe witũ, korwo no kũhunjia hunjagia atĩ nĩ wega kũrua-rĩ, nĩingĩranyariirwo? Korwo ũhoro ũcio nĩ wa ma-rĩ, mahunjio maakwa makoniĩ mũtharaba wa Kristũ matirĩ hĩndĩ mangĩreehage thĩĩna. No nyende andũ acio maramũthĩĩnia mathiĩ o na mbere kinya mehakũre! Inyuĩ, aariũ na aarĩ a Ithe witũ, mwetirwo mũgĩe na wĩyathi. Mũtikaarekage wĩyathi ũcio wanyu ũtũmage mũtongoragio nĩ merirĩria ma mwĩrĩ. Rekeei wendo ũtũmage mũtungatanagĩre inyuĩ eene.  Nĩ ũndũ-rĩ, ũhoro wothe wa Watho ũhingĩtio nĩ rĩathani rĩĩrĩ rĩmwe tu: “Enda mũndũ ũrĩa ũngĩ o ta ũrĩa wĩyendeete wee mwene.” No rĩĩrĩ, angĩkorwo mũraikara ta nyamũ cia gĩthaka mũkĩrũmanaga na mũkĩrĩanaga-rĩ, mwĩmenyerereei mũtikaaniinane. Roho na ũmũndũ Ũrĩa nguuga nĩ atĩrĩĩrĩ, rekeei Roho amũtongoragie, na mũtirĩhingagia merirĩria ma mwĩrĩ.  Gĩtũmi nĩ tondũ merirĩria ma mwĩrĩ nĩmarũaga na merirĩria ma Roho, namo merirĩria ma Roho makarũa na merirĩria ma mwĩrĩ. Mwĩrĩ na Roho irĩ ũthũ, na nĩ ũndũ ũcio mũtingĩhota gwĩka ũrĩa mũrenda gwĩka. No rĩĩrĩ, mũngĩtongorio nĩ Roho, mũtingĩkorwo rungu rwa Watho. Maũndũ ma kĩĩmwĩrĩ nĩmeyonanĩĩtie o wega, namo nĩ: ũtharia, merirĩria mooru, ũũra thoni, gũthaathaiya mĩhianano, kũrogana, ũthũ, gũkararania, kũiguanĩra ũiru, kũraakarania, kwĩyenda, kwamũkana, moorutani mooru, gũcuumĩkĩra, ũrĩĩu, maruga ma waganu marĩa mainagwo nyĩmbo njũru, na maũndũ mangĩ ma mĩthemba ta ĩyo. Ha ũhoro wa maũndũ macio nĩngũmũkaania rĩngĩ o ta ũrĩa ndamũkaanirie ngĩmwĩra atĩ, andũ arĩa meekaga maũndũ macio matikaagaya Ũthamaki wa Ngai. No maciaro ma Roho nĩ wendani, gĩkeno, thaayũ, ũkirĩrĩria, ũtugi, ũtaana, wĩhokeku, ũhooreri, na kwĩnyiita ũhoroinĩ wa merirĩria ma mwĩrĩ. Maũndũ macio gũtirĩ Watho uugĩĩte matigeekagwo. Nao arĩa a Kristũ Jesũ nĩmooragĩĩte ũmũndũ wao, o hamwe na thuti na merirĩria ma mwĩrĩ. Angĩkorwo tũtũire muoyo nĩ ũndũ wa Roho-rĩ, nĩtũgĩthiage tũtongoreetio no we mĩthiĩreinĩ iitũ. Tũtiagĩrĩirwo nĩgwĩtĩĩa, kũũgitana, o na kana kũiguanagĩra ũiru.