 Mũnabii gwĩtua ta mũndũ ũũrĩĩte akoima bũrũri wake MWATHANI akĩnjarĩria akĩnjĩĩra atĩrĩ,  “Mũrũ wa mũndũ, ũtũũranagia na andũ mbũramatũ. Andũ marĩ na maitho na mationaga, na marĩ na matũ na matiiguaga, nĩ tondũ nĩ rũũrĩrĩ rwa andũ aremi. “Mũrũ wa mũndũ, oha mĩrigo yaku o ta mũndũ ũrathaama na wambĩrĩrie rũgendo gũtaanatuka andũ magĩkuonaga. Reke andũ makuone ũgĩthaama uume mũciĩ ũgĩthiĩ kũndũ kũngĩ. No gũkorwo andũ acio nĩmekũmenya o na marĩ aremi. Oha mĩrigo o ta mũndũ ũrathaama mathaa ma mũthenya o magĩkuonaga, uumagare ũkuuĩĩte mĩrigo yaku o ta mũndũ ũroimagara oore mathaa ma kĩhwaĩinĩ. Reke makuone ũkiumagara. Tũrĩkia mwanya rũthingoinĩ uumĩre ho o magĩkuonaga. Reke andũ acio makuone ũkuuĩĩte mĩrigo yaku na ciande, uumagare gũgĩthiĩ kũgĩa mairia, wĩhumbĩĩte maitho nĩguo ndũkoone kũrĩa ũrathiĩra, nĩ gũkorwo nĩngũtuĩte rũũri harĩ nyũmba ya Isiraeli.” Niĩ na niĩ ngĩĩka o ũrĩa ndeerĩĩtwo. Ngĩkĩoha mĩrigo mathaa ma mũthenya o ta mũndũ ũrehaarĩria kũũra na gũgĩthiĩ kũgĩa mairia ngĩtũrĩkia rũthingo na mooko maakwa ngiumĩra ho nguuĩĩte mĩrigo yakwa na ciande o andũ oothe meĩndoreire. Na hĩndĩ ĩyo kwarĩ na gatuma. Rũũciinĩ rũũrũ rũngĩ MWATHANI akĩnjarĩria akĩnjĩĩra atĩrĩ, “Mũrũ wa mũndũ, githĩ andũ a Isiraeli, o andũ acio aremi, matirakũũririe atĩrĩ, ‘Nĩ atĩa ũreeka rĩu?’ Kĩmeere atĩrĩ, MWATHANI Ngai aroiga atĩ ĩyo nĩ ndũmĩrĩri harĩ mũnene wa Jerusalemu na harĩ andũ oothe a Isiraeli arĩa matũũraga kuo. Nĩ rũũri harĩ inyuĩ. O ũguo ndĩreekire noguo mageekwo. Magaatahwo matwarwo bũrũri mũgeni marĩ ngombo. Mũnene ũrĩa wathanaga agaakuua indo ciake na ciande kũrĩ nduma oorĩre mwanyainĩ ũrĩa magaakorwo matũrĩkĩĩtie rũthingoinĩ. Agaathiĩ ehumbĩĩte maitho ndakoone kũrĩa aratuĩkanĩria.  No rĩĩrĩ, nĩngaamwarĩra mũtego naake anyiitwo nĩguo. Njooke ndĩmũtwarithie itũũra rĩa Babiloni, no ndakoona itũũra rĩu, o na gũtuĩka nokuo agaakuĩra. Andũ oothe arĩa maamũteithagĩrĩria, arĩa maamũtaaraga na thigari iria ciamũrangagĩra, ngaamanyaagia kũndũ guothe, na njooke ndĩmoime thuutha na rũhiũ rwa njora, ngĩmooragaga. “Ndamahurunjĩra ndũũrĩrĩinĩ na ndamanyaagia mabũrũriinĩ mageni nĩmakaamenya atĩ nĩ niĩ MWATHANI. No rĩĩrĩ, nĩngaareka andũ aniini mahonoke mbaara, ng'aragu o na mĩrimũ. Magaatigara nĩ geetha makoimbũragĩra ndũũrĩrĩ maũndũ moothe mooru na me magigi marĩa maneeka, nĩ geetha nacio ndũũrĩrĩ imenye atĩ niĩ nĩ niĩ MWATHANI.” Mũnabii ũrainaina gũtuĩka kĩmenyithia MWATHANI akĩnjarĩria akĩnjĩĩra atĩrĩ, “Mũrũ wa mũndũ, rĩa irio na ũnyue maaĩ ũkĩinainaga nĩgwĩtigĩra; wĩre andũ a bũrũri atĩ MWATHANI Ngai areera atũũri a Jerusalemu arĩa marĩ bũrũriinĩ wa Isiraeli ũũ: makaarĩaga irio mehũũgĩĩte mũno na manyuage maaĩ makuĩte ngoro nĩ tondũ kĩrĩa gĩothe kĩrĩ bũrũri wao nĩgĩgaathuthangwo nĩ gũkorwo andũ oothe arĩa matũũraga kuo meekaga o maũndũ ma gũtũmĩra hinya. Matũũra marĩa rĩu marĩ na andũ aingĩ maratũũra kuo nĩmakaaharaganio, naguo bũrũri ũtigwo maganjo; na hĩndĩ ĩyo nĩmakaamenya atĩ nĩ niĩ MWATHANI.” Thimo ĩmwe yũĩkaine na ndũmĩrĩri ĩngĩ ĩtoĩkaine MWATHANI akĩnjarĩria akĩnjĩĩra atĩrĩ, “Mũrũ wa mũndũ, nĩũũĩ ũrĩa thimo ĩno ĩtemaga bũrũri wa Isiraeli ĩmenyithagia, ‘Mahinda no kũhĩtũka marahĩtũka, nacio cioneki no gũtuĩka iratuĩka cia tũhũ?’ Thiĩ ũmeere atĩ MWATHANI Ngai aroiga atĩ nĩekwagithia thimo ĩyo kĩene na ndĩgaacooka gũtũmĩrwo thĩinĩ wa Isiraeli rĩngĩ. Na ũcooke ũmeere atĩ mahinda nĩmarooka na me hakuhĩ, na kĩoneki o gĩothe nĩgĩkũhinga. “Rũũrĩrĩinĩ ruothe rwa Isiraeli gũtigaacooka kũiguuo cioneki cia maheeni o na kana ũrathi wa mathaara. Nĩ gũkorwo niĩ MWATHANI njaragia, na ndaaria ngahingia ũrĩa njugĩĩte itakũwetereria. Nĩ gũkorwo ũndũ ũrĩa njarĩĩtie nĩngũũhingia o matukũinĩ maanyu, inyuĩ rũũrĩrĩ rũũrũ rũremi. Nĩ MWATHANI Mwene Hinya Wothe woiga ũguo.” MWATHANI akĩnjarĩria akĩnjĩĩra atĩrĩ, “Mũrũ wa mũndũ! Tarora! Andũ a Isiraeli maroiga atĩrĩ, ‘Cioneki iria mũndũ ũyũ arona ikaahinga tene, naguo ũrathi ũrĩa araratha ũkaahinga matukũ maingĩ mathira!’ No meere atĩrĩ, ‘MWATHANI Mwene Hinya Wothe aroiga atĩ gũtirĩ mũgambo wake ũgũcooka gwĩtererio; mũgambo o wothe ũrĩa aarĩĩtie nĩũkũhingio. Ũguo nĩguo MWATHANI Ngai oiga.’ ”