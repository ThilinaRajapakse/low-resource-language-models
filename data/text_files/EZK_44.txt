 Ũrĩa kĩhingo kĩa mwena wa na irathĩro kĩrĩhũthagĩrwo Mũndũ ũcio agĩcooka akĩnjookia o kĩhingoinĩ kĩa na nja kĩa mwena wa na irathĩro wa Hekaarũ. Kĩhingo kĩu kĩarĩ kĩhinge. Naake MWATHANI akĩnjĩĩra atĩrĩ, “Kĩhingo gĩĩkĩ kĩrĩikaraga kĩhingĩĩtwo, na gĩtirĩhingũragwo. Gũtirĩ mũndũ ũrĩgĩtoonyagĩra tondũ niĩ MWATHANI Ngai wa Isiraeli nĩndatoonyera ho; kwoguo kĩrĩkoragwo kĩrĩ kĩhinge. No rĩĩrĩ, mũnene ũrĩa ũrathana, no we ũrĩikaraga ho akĩrĩa irio mbere ya MWATHANI. Agĩthiĩ na akiuma ho arĩgeragĩra kamũrango ga kanyũmba ga gũtoonyera ga kĩhingoinĩ.” Mawatho ma gwĩtĩkĩrio gũtoonya Hekaarũ Mũndũ ũcio agĩcooka akĩnyumĩria kĩhingo kĩa mwena wa na rũgongo, akĩndwara mbere ya Hekaarũ. Na rĩĩrĩ, ndarora ngĩona atĩ Hekaarũ yaiyũire riiri wa MWATHANI, ngĩkĩĩgũithia ndoreetie ũthiũ thĩ. Naake MWATHANI akĩnjĩĩra atĩrĩ, “Mũrũ wa mũndũ, tega matũ ũigue, na ũikie maitho wone na ũnyiite wega ũrĩa wothe ngũkwĩra. Nĩngũkũmenyithia mawatho moothe na mĩtaratara yothe ĩkoniĩ Hekaarũ. Thikĩrĩria wega nĩ a meetĩkĩrĩĩtio gũtoonya na kuuma Hekaarũ na nĩ a mateetĩkĩrĩĩtio. “Ĩra andũ a Isiraeli, o acio aremi, atĩrĩ, ‘Niĩ, MWATHANI Mwene Hinya Wothe, nĩnjiganĩĩtie maũndũ marĩa marĩ magigi mwĩkĩĩte. Nĩmwĩtĩkagĩria andũ a ndũũrĩrĩ, arĩa matarĩ aruu na matanjathĩkagĩra, matoonye Hekaarũ yakwa mamĩthaahie rĩrĩa mũkũndeehere matega maanyu ma maguta na thakame. Nĩ ũndũ ũcio nĩmũthũũkĩĩtie kĩrĩĩkanĩro gĩakwa na maũndũ macio maanyu marĩ magigi. Nĩmwagĩĩte kũrũmia mawatho maakwa ma gũtongoragia magongoona maakwa marĩa matheru, mũgeetĩkĩria andũ a ndũũrĩrĩ matongoragie magongoona thĩinĩ wa Hekaarũ.’ “Kwoguo niĩ MWATHANI nduĩte atĩ andũ oothe a ndũũrĩrĩ arĩa matarĩ aruu, andũ arĩa matanjathĩkagĩra, o na ageni arĩa matũũranagia na andũ a Isiraeli matirĩtoonyaga Hekaarũ yakwa.” Alawii kũgirio gũtuĩka athĩnjĩri Ngai MWATHANI agĩthiĩ na mbere akĩnjĩĩra atĩrĩ, “Nĩngũherithia Alawii, arĩa maandiganĩirie makĩambĩrĩria gũthaathayagia mĩhianano me hamwe na andũ arĩa angĩ a Isiraeli. Atĩrĩĩrĩ, Alawii acio no matungate Hekaarũinĩ yakwa; marangire ihingo cia Hekaarũ; marute mawĩra mangĩ ma Hekaarũ; mathĩnje nyamũ cia magongoona ma njino na magongoona marĩa mangĩ; na no matungatagĩre andũ. No niĩ MWATHANI Mwene Hinya Wothe ndĩhĩtĩĩte ngoiga nĩngũmaherithia tondũ nĩmaatongoririe andũ a Isiraeli gũthaathaiya mĩhianano, magĩgĩtũma magũe meehiainĩ. Matirĩ hĩndĩ marĩndungatagĩra ta athĩnjĩri Ngai. Matirĩkuhagĩrĩria indo ciakwa iria nyamũre, o na kana matoonyage Handũ Harĩa Hatheru Mũno. Rĩu nĩrĩo ihera rĩao nĩ ũndũ wa maũndũ marĩa me magigi meekĩĩte. No nĩngũmeetĩkĩria mabaaragĩrĩre Hekaarũ na mawĩra marĩa mangĩ moothe marutagwo kuo.” Athĩnjĩri Ngai “Athĩnjĩri Ngai a mũhĩrĩga wa Lawi, njiarwa cia Zadoku, no o maabaaragĩrĩra Hekaarũ yakwa rĩrĩa Aisiraeli maandiganĩirie. Acio-rĩ, no o marĩndungatagĩra. No o marĩũkaga hakuhĩ na niĩ makandutĩra magongoona ma maguta na thakame. Nĩ niĩ MWATHANI Mwene Hinya Wothe ndoiga ũguo. Nĩmarĩtoonyaga Hekaarũ; magatungataga kĩgongoonainĩ gĩakwa; na magatongoragia mũthaathaĩrie wa Hekaarũ.  Rĩrĩa matoonya kĩhingo gĩa kĩhaaro kĩa na thĩinĩ, marĩhumbaga nguo cia gataani. Matirĩĩkĩraga nguo cia guoya rĩrĩa megũtungata marĩ kĩhaaro kĩa na thĩinĩ o na kana marĩ Hekaarũ thĩinĩ. Nĩ geetha matigathithine mũno, marĩĩkĩraga iremba cia gataani mũtwe na mageekĩra thuruarĩ cia gataani. Ningĩ matirĩyohaga mĩcibi.  Matanathiĩ kĩhaaro kĩa na nja kũrĩa mũingĩ wothe ũikaraga, marĩrutaga nguo iria megũtungataga nacio, magacitiga nyũmbainĩ iria nyamũre. Marĩcookaga mageekĩra nguo ingĩ nĩ geetha matikahuutie andũ na nguo icio nyamũre mamatue aamũre.#. Mamatue aamũre: Tene gwetĩkĩĩtio atĩ indo theru ingĩahuutirie kĩndũ o kĩrĩkũ gĩatuĩkaga kĩamũre (Ala .; .).  “Athĩnjĩri Ngai matirĩenjagwo mĩtwe kana marerage njuĩrĩ ndaaya, no nĩmarĩigaga njuĩrĩ yao ĩrĩ nenge wega.  Athĩnjĩri Ngai matirĩnyuaga ndibei o na niini rĩrĩa megũthiĩ gũtoonya kĩhaaro kĩa na thĩinĩ.  Gũtirĩ ũrĩhikagia mũtumia wa ndigwa kana mũtumia ũtiganĩĩte na mũthuuriwe. Mũthĩnjĩri Ngai arĩhikagia o mũirĩĩtu Mũisiraeli thingi kana mũtumia wa ndigwa ũrĩa mũthuuriwe araarĩ mũthĩnjĩri Ngai.  “Athĩnjĩri Ngai nĩmarĩthoomithagia mũingĩ wakwa ũtiganu wa indo iria theru na iria itarĩ theru; ũtiganu wa indo iria irĩ thaahu na iria itarĩ. Kwagĩa na maciira, athĩnjĩri Ngai marĩtuithanagia andũ marũmĩrĩire mawatho maakwa. Nĩmarĩrũmagĩrĩra mawatho na mĩtaratara ya hĩndĩ ya thigũkũ iria ituĩtwo, o na mamenyagĩrĩre Thabatũ ciakwa maciamũrage.  “Mũthĩnjĩri Ngai ndarĩhuutanagia na kĩimba ndageethaahie. No no ahuutanie na kĩimba gĩa ithe, kĩa nyina, kĩa mũũriũ kana mwarĩ, kĩa mũrũ wa nyina o na kana kĩa mwarĩ wa nyina ũrĩa ũtarahikĩĩte. Arĩĩkia gwĩthaahia, arĩetagĩrĩra mĩthenya mũgwanja ĩthire, yathira agathera. Mũthenya ũrĩa agacooka gũthiĩ kĩhaaroinĩ kĩa na thĩinĩ kĩa Hekaarũ gũtungata nĩakaaruta igongoona rĩa kũhoroheria meehia maake. Nĩ niĩ MWATHANI Mwene Hinya Wothe ndoiga ũguo.  “Athĩnjĩri Ngai matirĩkoragwo na ithaka, nĩ niĩ ndĩtuĩkaga igai rĩao. Matirĩgayagĩrwo ithaka thĩinĩ wa Isiraeli guothe, nĩ niĩ ndĩtuĩkaga igai rĩao.  Marĩrĩaga indo iria irutĩĩtwo irĩ igongoona rĩa irio cia mũgũnda, irĩ magongoona ma meehia na magongoona ma kũrĩhĩra meehia. Kĩndũ o gĩothe kĩrĩa kĩrĩrutagwo gĩgatuĩka kĩamũre nĩ o marĩrigagia nakĩo. Athĩnjĩri Ngai marĩheagwo magetha ma mbere marĩa meega mũno o na maciaro ma mbere marĩa meega mũno marĩa ndeehagĩrwo. Mwaruga, rwĩga rwa mbere rũrĩheagwo athĩnjĩri Ngai, na niĩ nĩndĩraathimaga mĩciĩ yanyu.  Ningĩ athĩnjĩri Ngai matirĩrĩaga nyoni kana nyamũ o yothe ĩkuĩte gĩkuũ kĩa ndũire kana yũragĩĩtwo nĩ nyamũ ingĩ.”