  Ningĩ mũraika nĩacookire akĩnyonia rũũĩ rwa maaĩ ma muoyo maahenagia ta gĩciicio. Rũũĩ rũu rwoimaga gĩtĩinĩ kĩa ũnene kĩa Ngai na gĩa Gatũrũme,  na rwathereraga rũgereire gatagatĩ ka barabara ya itũũra rĩu. Ndeereinĩ cierĩ cia rũũĩ rũu nĩhaarĩ na mũtĩ ũrĩa wa muoyo, ũrĩa ũciaraga maciaro maita ikũmi na meerĩ o mwaka, o mweri riita rĩmwe; namo mahuti maaguo nĩ ma kũhonia andũ a ndũũrĩrĩ.  Gũtirĩ kĩndũ o na kĩmwe kĩrume gĩgaakorwo kũu itũũrainĩ. Nakĩo gĩtĩ kĩa ũnene kĩa Ngai na gĩa Gatũrũme igaakorwo kũu itũũrainĩ, nao arĩa mamũtungatagĩra nĩmakaamũthaathayagia. Nao nĩmakoona ũthiũ wake, narĩo rĩĩtwa rĩake rĩandĩkwo moothiũinĩ maao.  Gũtigaatuka rĩngĩ, na matikaabatario nĩ taawa, kana ũtheri wa riũa, amu Mwathani Ngai nĩ we ũgaakorwo e ũtheri wao, na magaatũũra mathamakaga kinya tene na tene. Gũũka kwa Jesũ Ningĩ mũraika akĩnjĩĩra atĩrĩ, “Ciugo icio nĩ cia kwĩhokeka na nĩ cia ma. Mwathani, we Ngai wa maroho ma anabii nĩatũmĩĩte mũraika wake akoonie ndungata ciake maũndũ marĩa megwĩkĩka o narua.” Jesũ ekuuga, “Atĩrĩĩrĩ! Nĩndĩrooka o narua! Kũraathimwo nĩ mũndũ ũrĩa ũhingagia ciugo cia ũrathi iria irĩ ibukuinĩ rĩĩrĩ!” Niĩ, Johana, nĩ niĩ ndaiguire na ngĩona maũndũ macio. Na rĩrĩa ndamaiguire na ngĩmoona, ngĩĩgũithia magũrũinĩ ma mũraika ũrĩa wanyonagia maũndũ macio, nĩguo ndĩmũthaathaiye. No we akĩnjĩĩra atĩrĩ, “Tiga gwĩka ũguo! Niĩ ndĩ ndungata o ta we, o na ta aariũ a thooguo anabii, o na ta arĩa marũmagĩrĩra ciugo cia ibuku rĩĩrĩ. Thaathaiya Ngai!” Ningĩ akĩnjĩĩra atĩrĩ, “Ndũkaae kũhingĩra ciugo cia ũrathi iria irĩ ibukuinĩ rĩĩrĩ atĩ ituĩke ũndũ wa hitho, amu ihinda nĩrĩkuhĩrĩirie rĩa maũndũ maya moothe kũhinga.  Mũndũ ũrĩa mwĩki naaĩ, nĩathiĩ o na mbere gwĩka naaĩ, naake ũrĩa mwaganu athiĩ o na mbere gwĩka maũndũ ma waganu, naake ũrĩa wĩkaga maũndũ meega athiĩ o na mbere gwĩka wega, na ũrĩa naake mũtheru athiĩ o na mbere gũtuĩka mũtheru.”  Jesũ ekuuga “Atĩrĩĩrĩ! Nĩndĩrooka o narua. Ngũũka na iheeo ciakwa nĩguo he o mũndũ kĩheeo gĩake kũringana na ciĩko iria aaneeka.  Nĩ niĩ Alifa na Omega#. Alifa na Omega: Na Kĩngiriki nĩkuuga “kĩambĩrĩria” na “kĩrĩĩkĩrĩro.”, Wa mbere na Wa mũthia, na nĩ niĩ Kĩambĩrĩria na Kĩrĩĩkĩrĩro.”  Kũraathimwo-rĩ, nĩ arĩa megũthambia nguo#. Megũthambia nguo: Maandĩko mamwe moigaga; arĩa mekũrũmĩrĩra maathani. ciao ithere nĩguo magĩe na rũũtha rwa kũrĩa matunda ma mũtĩ wa muoyo, o na rwa gũtoonya itũũrainĩ magereire ihingo. Kũu nja ya itũũra nĩkuo kwĩ magui#. Magui: Haaha kiugo gĩĩkĩ kĩrahũthĩrwo kuonania andũ arĩa aaganu na amaramari., arogi, ahũũri maraaya, ooragani, ahooi mĩhianano, na arĩa oothe meendeete maheeni na maheenanagia.  “Niĩ Jesũ nĩndatũma mũraika wakwa ooke kũrĩ inyuĩ aanĩrĩre maũndũ maya kũu makanithainĩ. Nĩ niĩ thuuna na wa rũciaro rwa Daudi; o njata ĩrĩa ngengu ya kĩrooko.”  Roho na Mũhiki maroiga atĩrĩ, “Ũka!” Mũndũ o wothe ũkũigua ũhoro ũyũ nĩoige atĩrĩ, “Ũka!” Mũndũ ũrĩa mũnyootu nĩoke, ũrĩa naake ũkwenda, nĩamũkĩre maaĩ ma muoyo tũhũ. Kũrĩĩkia  Niĩ, Johana, nĩngũkaania mũndũ o wothe ũiguaga ciugo cia ũrathi iria irĩ ibukuinĩ rĩĩrĩ ndĩmwĩre atĩ: Mũndũ o wothe ũkoongerera kaũndũ ciugoinĩ ici, Ngai nĩakaamuongerera matũhũũhũ marĩa maarĩĩtio ũhoro wa mo ibukuinĩ rĩĩrĩ. Naake mũndũ o wothe ũkeeheria kaũndũ kuuma ciugoinĩ cia ũrathi iria irĩ ibukuinĩ rĩĩrĩ, Ngai nĩakaamũima igai rĩake harĩ mũtĩ wa muoyo o na harĩ itũũra rĩrĩa rĩamũre, iria ciarĩĩtio ũhoro wacio ibukuinĩ rĩĩrĩ. Mũndũ ũrĩa ũrutaga ũira wa maũndũ maya oigaga atĩrĩ, “Ĩĩ, nĩndĩrooka o narua!” Ameni, Ũka Mwathani Jesũ. Wega wa Mwathani Jesũ ũrogĩa hamwe na andũ oothe.