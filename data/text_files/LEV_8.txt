 Kwamũrwo kwa Harũni na aariũ aake (Tha .-) Na rĩĩrĩ, MWATHANI akĩĩra Musa atĩrĩ, “Oya Harũni na aariũ aake ũmatware mũromoinĩ wa Hema ya gũtũnganwo na ũkuue nguo cia ũthĩnjĩri Ngai, maguta ma kwamũrana, ndeegwa ya igongoona rĩa meehia, ndũrũme igĩrĩ, o na gĩkabũ kĩa mĩgate ĩtarĩ mĩĩkĩre ndaawa ya kũimbia. Warĩĩkia gwĩka ũguo-rĩ, ũcookanĩrĩrie andũ oothe handũ hau.” Musa agĩgĩĩka o ta ũguo MWATHANI aamwathĩĩte. Andũ oothe marĩĩkia kũgomana hau mũromoinĩ wa Hema ya gũtũnganwo-rĩ, akĩmeera atĩrĩ, “Ũndũ ũrĩa ngirie gwĩka nĩguo MWATHANI aathanĩĩte wĩkwo.” Naake Musa akĩreehe Harũni hamwe na aariũ aake hau mbere, akĩmeera methambe na maaĩ metherie Agĩcooka akĩhumba Harũni nguo ĩkinyĩĩte maruinĩ, akĩmũhumba nguo ndaaya na akĩmuoha mũcibi mwariĩ njohero. Ningĩ akĩmwĩkĩra ebodi#. Ebodi: Rora karatathiinĩ karĩa kaandĩkĩĩtwo ciugo iria nditũ., na akĩmĩnyiitia wega na ũndũ wa kuoherera mũcibi wayo ũrĩa wagemeetio wega mũno. O na akĩmwĩkĩra gakuo ga gĩthũri, na agĩgeekĩra Urimu na Thumimu.#. Urimu na Thumimu: Rora koohoro karĩ  Sam .. Agĩcooka akĩmuoha kĩremba mũtwe, na mwena wa na mbere wakĩo akĩwĩkĩra ithaga rĩa thahabu rĩrĩ rũũri rũtheru rwa kwamũrwo, o ta ũrĩa MWATHANI aamwathĩĩte. Musa arĩĩkia gwĩka ũguo, akĩoya maguta ma kwamũrana, agĩitĩrĩria Hema ya gũtũnganwo, o na indo ciothe iria ciarĩ thĩinĩ wayo. Na njĩra ĩyo agĩciamũrĩra MWATHANI ciothe. Agĩcooka akĩoya maguta mamwe akĩmaminjaminjĩria kĩgongoona hamwe na indo ciakĩo ciothe maita mũgwanja, na agĩĩka mbeeceni hamwe na njikarĩro ya yo o ta ũguo, nĩguo aamũrĩre MWATHANI indo icio. Ningĩ agĩitĩrĩria Harũni maguta marĩa makwamũrana mũtwe, akĩmwamũra. Musa arĩĩkia gwĩka ũguo, akĩreehe aariũ a Harũni hau mbere, akĩmahumba nguo ikinyĩĩte maruinĩ, na akĩmooha mĩcibi mĩariĩ njohero, o na akĩmeekĩra ngobia mĩtwe, o ta ũrĩa MWATHANI aamwathĩĩte. Musa agĩcooka akĩreehe ndeegwa ĩrĩa ya igongoona rĩa meehia, naake Harũni na aariũ aake makĩigĩrĩra mooko maao mũtwe wayo. Naake Musa akĩmĩthĩnja, agĩcooka akĩoya thakame ĩmwe ya yo, akĩhaka koona cia kĩgongoona na kĩara gĩake, nĩguo atherie kĩgongoona kĩu. Agĩcooka agĩita thakame ĩyo ĩngĩ yothe gĩtinainĩ gĩa kĩgongoona; agĩgĩkĩamũra o na agĩkĩhoroheria. Arĩĩkia gwĩka ũguo, akĩoya rwambũ, habaya, na higo cierĩ na rwambũ rwacio, agĩcicinĩra ciothe kĩgongoonainĩ kĩu. Agĩcooka akĩoya ndeegwa ĩyo ĩngĩ yothe, hamwe na rũũa rwayo, nyama, na mara, agĩcicinĩra nja ya kambĩ, o ta ũrĩa aathĩĩtwo nĩ MWATHANI. Thuutha ũcio akĩreehe ndũrũme ĩrĩa ya igongoona rĩa njino, naake Harũni na aariũ aake makĩigĩrĩra mooko maao mũtwe wayo. Naake Musa akĩmĩthĩnja, agĩcooka akĩminjaminjĩria thakame ya yo kĩgongoona mĩena yothe. -Agĩcooka agĩtinangia ndũrũme ĩyo icunjĩ, na agĩthambia nyama ciayo cia nda o hamwe na mathaagiro. Arĩĩkia gwĩka ũguo agĩcinĩra mũtwe, maguta, na nyama icio ingĩ ciothe cia ndũrũme ĩyo kĩgongoonainĩ, o ta ũrĩa aathĩĩtwo nĩ MWATHANI. Igongoona rĩu rĩarĩ rĩa gũcinwo, na mũtararĩko warĩo nĩwakenirie MWATHANI. Ningĩ Musa akĩreehe ndũrũme ya keerĩ, na nĩ yo yarĩ ya igongoona rĩa kwamũra#. Igongoona rĩa kwamũrana: Kana Igongoona rĩa gũkunũrana. andũ matuĩke athĩnjĩri Ngai; naake Harũni na aariũ aake makĩigĩrĩra mooko maao mũtwe wayo. Naake Musa akĩmĩthĩnja, agĩcooka akĩoya thakame ĩmwe yayo, akĩhaka mũthia wa gũtũ kwa ũrĩo kwa Harũni, kĩara kĩrĩa kĩnene gĩa guoko gwake kwa ũrĩo, o na kĩara kĩrĩa kĩnene gĩa kũgũrũ gwake kwa ũrĩo. Agĩcooka akĩreehe aariũ a Harũni hau mbere, akĩhaka thakame ĩyo mĩthia ya matũ maao ma ũrĩo, na ciara iria nene cia mooko na magũrũ maao ma ũrĩo. Rĩrĩa aarĩĩkirie gwĩka ũguo, akĩminjaminjĩria kĩgongoona thakame ĩyo ĩngĩ ya yo mĩena yothe. Agĩcooka akĩoya maguta, kĩmengemenge, rwambũ, habaya, higo cierĩ na rwambũ rwacio, o hamwe na kũgũrũ kwa ũrĩo. Ningĩ akĩoya mũgate ũmwe kuuma gĩkabũinĩ kĩrĩa kĩarĩ na mĩgate ĩtarĩ mĩĩkĩre ndaawa ya kũimbia ĩrĩa yamũrĩirwo MWATHANI, na mũgate ũngĩ ũkimanĩĩtio na maguta, na gakeeki gaceke, akĩmĩigĩrĩra igũrũ wa maguta macio na kũgũrũ kũu gwa thuutha kwa ũrĩo. Indo icio ciothe agĩciigĩrĩra mookoinĩ ma Harũni na aariũ aake, nao magĩcirutĩra MWATHANI irĩ kĩheeo kĩa mwanya. Thuutha wa ũguo akĩoya indo icio kuuma mookoinĩ maao, agĩcicinĩra kĩgongoonainĩ, igũrũ wa igongoona rĩu rĩa njino, irĩ igongoona rĩa kwamũrana. Rĩu rĩarĩ igongoona rĩa njino na mũtararĩko warĩo nĩwakenirie MWATHANI. Musa agĩcooka akĩoya gĩthũri, agĩkĩrutĩra MWATHANI kĩrĩ kĩheeo kĩa mwanya. Gĩthũri kĩu nĩkĩo kĩarĩ rũgai rwa Musa rwa ndũrũme ĩyo ya kwamũrana. Musa eekire maũndũ moothe o ta ũrĩa MWATHANI aamwathĩĩte. Ningĩ Musa akĩoya maguta mamwe ma kwamũrana, na thakame ĩmwe ĩrĩa yarĩ kĩgongoonainĩ igũrũ, akĩminjaminjĩria Harũni na aariũ aake o na nguo ciao. Na njĩra ĩyo agĩkĩmaamũra, o ũndũ ũmwe na nguo ciao, magĩtuĩka a MWATHANI. Musa agĩcooka akĩĩra Harũni na aariũ aake atĩrĩ, “Oyai nyama ici mũcirugĩre mũromoinĩ wa Hema ya gũtũnganwo, mũcirĩĩre o ho hamwe na mĩgate ĩrĩa ĩrĩ gĩkabũinĩ kĩa magongoona ma kwamũrana, o ta ũrĩa MWATHANI aathanire. Kĩrĩa gĩgũtigara kĩa nyama icio, kana kĩa mĩgate ĩyo mũgĩcine na mwaki. Ningĩ mũtikoime nja ya Hema ya gũtũnganwo nginya mĩthenya mũgwanja ĩthire. Hĩndĩ ĩyo nĩguo ũhoro wanyu wa kwamũrwo ũgaakorwo ũrĩĩkĩĩte. MWATHANI aathanire gwĩkwo o ta ũguo ndeeka ũũmũũthĩ nĩguo mũhoroherio meehia maanyu. No mũhaka mũikare hau mũromoinĩ wa Hema ya gũtũnganwo mĩthenya na mootukũ mũgwanja, mũgĩĩkaga ũrĩa MWATHANI aathanĩĩte. Mũngĩaga gwĩka ũguo-rĩ, no mũgũkua. Ũguo nĩguo MWATHANI anjathĩĩte.” Naake Harũni na aariũ aake magĩĩka maũndũ moothe marĩa MWATHANI aathĩĩte Musa ameere meeke.