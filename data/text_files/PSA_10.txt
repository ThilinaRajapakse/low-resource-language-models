 Ihooya rĩa kũhooya waragania MWATHANI, ũkũrũũgama kũraaya ũguo nĩkĩ? Wĩhithaga hĩndĩ ĩrĩa tũrĩ mathĩĩnainĩ nĩkĩ? Andũ arĩa ooru mahĩtaga arĩa athĩĩni magĩtĩĩaga; mĩtego ĩyo mathondekeete ĩromagwatia. Mũndũ ũrĩa mũũru-rĩ, nĩetĩĩaga nĩ ũndũ wa merirĩria mooru marĩa marĩ ngoroinĩ yake; naake mũndũ ũrĩa mũkoroku, arumaga MWATHANI o na akamũrega. Mũndũ ũrĩa mũũru-rĩ, ndacaragia MWATHANI; nĩ ũndũ wa ũrĩa e mwĩtĩi, eciiragia atĩ gũtirĩ Ngai.  Maũndũ ma mũndũ ũrĩa mũũru maikaraga magaacĩire hingo ciothe. Maitho maake matingĩhota kuona matuĩro ma Ngai; we no kũnyũrũria anyũrũragia arĩa oothe marĩ ũthũ naake. Eĩraga na ngoro atĩrĩ, “Niĩ-rĩ, ndingĩenyenyeka; gũtirĩ hingo o na ĩmwe ngaatũngana na ũũru.”  Kanua gaake-rĩ, kaiyũire irumi, maheeni, na ũhinyanĩrĩria; rũrĩmĩ rwake nĩ ngurunga ya kĩũnũhu na ũũru.  Aikaraga ooheirie hakuhĩ na matũũra eetereire kũũraga na hitho arĩa matarĩ na ũũru. Maitho maake maikaraga magĩtuĩragia ũrĩa ũtarĩ na wa kũmũgitĩra. Aikaraga kũndũ kũhitharu ooheirie o ta mũrũũthi ũrĩ kĩmaamoinĩ kĩaguo; agakĩoheria ũrĩa mũthĩĩni nĩguo amũnyĩĩte, akamũnyiita na mũtego wake, akamũkururia agathiĩ naake.  Agakĩgũtha mũndũ ũcio ũtarĩ na wa kũmũgitĩra, akagũa thĩ nĩ hinya wa igũtha rĩu rĩake. Mũndũ ũcio mũũru agakĩĩĩra na ngoro atĩrĩ, “Ngai nĩariganĩirwo; nĩahingĩĩte maitho, hatirĩ ũndũ angĩona.”  Arahũka, MWATHANI; guoko gwaku kũroherithia mũndũ ũcio mũũru; Ngai ndũkariganĩrwo nĩ arĩa maranyariirĩka. Atĩrĩĩrĩ, mũndũ mũũru amenagĩrĩria Ngai nĩkĩ, akĩĩĩraga na ngoro atĩ ndangĩmũherithia?  No wee-rĩ, nĩwonaga; mathĩĩna moothe na mĩnyamaaro wee nĩwonaga, na ũkoragwo hingo ciothe wĩhaarĩirie gũteithĩrĩria. Mũndũ ũrĩa ũtarĩ na mũteithia-rĩ, eerekagĩrĩria mookoinĩ maaku; wee nĩ we ũtũire wĩ mũteithia wa ciana cia ngoriai.  Unanga guoko kwa mũndũ ũrĩa ũmaramaraga na ageeka ũũru; mũherithie nĩ ũndũ wa ũũru ũrĩa eekĩĩte o nginya aage gũcooka kũwĩka rĩngĩ. MWATHANI nĩ we mũthamaki kinya tene na tene; arĩa mathaathayagia ngai ingĩ nĩmakaaniinwo mathengio bũrũri wake.  Nĩũiguaga, MWATHANI, wendi wa arĩa enyiihia; nĩũmeekagĩra hinya ngoroinĩ ciao, na nĩũtegaga matũ ũkaigua mũkayo wa ciana cia ngoriai na wa arĩa ahinyĩrĩrie ũmatiirĩrĩre na kĩhooto, nĩguo mũndũ ũrĩa ũrĩ o rũkũngũ ndagaacooke gwĩkanĩra guoya.