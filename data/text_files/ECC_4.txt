 Ngĩcooka ngĩrora ngĩona ũrĩa gũũkũ thĩ kwagĩĩte kĩhooto. Arĩa maahinyĩrĩirio nĩmaarĩraga na gũtiarĩ mũndũ wamoomagĩrĩria. Gũtiarĩ mũndũ wamoomagĩrĩria tondũ arĩa maamahinyagĩrĩria maarĩ na hinya. Nĩndeciiririe atĩ andũ arĩa makuĩte nĩ eega gũkĩra arĩa me muoyo, no arĩa eega makĩria yao oothe nĩ arĩa matarĩ maaciarwo, arĩa matarĩ moona maũndũ mooru marĩa meekagwo gũũkũ thĩ. O na ningĩ nĩndoonire atĩ mũndũ arutaga wĩra na akenogia nĩ ũndũ wa kũiguĩra mũndũ ũrĩa ũngĩ ũiru. O na ũguo no tũhũ na no ũndũ ũmwe na kũhũũra maaĩ na ndĩrĩ. Kwĩragwo atĩ mũndũ no akorwo arĩ mũkĩĩgu angĩĩnyiitanĩria ahũũte nginya akue. Hiihi ũguo no gũkorwo arĩ ma, no ningĩ-rĩ, nĩ kaba mũndũ akorwo arĩ na tũniini na aiguage aiganĩire, gũkĩra gũkoragwo akĩĩhang'ia na no maaĩ arahũũra na ndĩrĩ. Ngĩcooka ngĩona o ũndũ ũngĩ wa tũhũ gũũkũ thĩ. Kũrĩ mũndũ ũtũũraga arĩ wiki, ndarĩ mwana, kana mũndũ maciaranĩirwo, no hingo ciothe akoragwo akĩruta wĩra, na ndarĩ hingo aiguaga aiganĩire ũtongainĩ ũrĩa e naguo. Gũtirĩ hingo eyũragia atĩrĩ, “Ĩ nũũ ndĩrarutĩra wĩra ũũ o na ngeiima gĩkeno nĩ ũndũ wake?” O na ũguo no tũhũ na nĩ mũtũũrĩre ũtarĩ mwega. Andũ eerĩ nĩ eega gũkĩra ũmwe, amu mũcaara wa wĩra wao nĩ mwega. Tondũ ũmwe wao angĩgũa, ũcio ũngĩ nĩamuoyaga. No mũndũ angĩkorwo arĩ wiki angĩgũa, ndarĩ mũndũ ũngĩmuoya. O na ningĩ andũ eerĩ makoma hamwe nĩmaiguithanagia ũrugarĩ, no mũndũ angĩkoma arĩ wiki-rĩ, angĩĩiguithia ũrugarĩ atĩa? Ningĩ mũndũ angĩũkĩrĩrwo nĩ mũndũ ũmwe no aremwo nĩkũmwĩtiiria, no marĩ eerĩ ndangĩmahoota. Mũhĩndo wogotheetwo na ndigi ithatũ ndũngĩtuĩka narua. Nĩ kaba mũndũ mwĩthĩ mũũgĩ o na e mũthĩĩni gũkĩra mũthamaki mũkũrũ mũkĩĩgu ũtathikagĩrĩria mataaro. Tondũ mũndũ ũcio mwĩthĩ no oime njeera atuĩke mũthamaki, na ũcio ũngĩ no atige gũthamaka atuĩke mũthĩĩni. Nĩndagĩĩciiririe ũhoro wa andũ oothe arĩa morũũraga gũũkũ thĩ, na ngĩmenya atĩ gatagatĩinĩ kaao nĩharĩ mũndũ mwĩthĩ ũrĩa ũgaacooka handũ ha mũthamaki. Andũ arĩa mũthamaki aathaga nĩ aingĩ mũno, no akua, gũtirĩ mũndũ ũkenagĩra ũrĩa aaneeka. Arĩa magooka thuutha matigaakenio nĩ we. O na ũguo no tũhũ, na no ũndũ ũmwe na kũhũũra maaĩ na ndĩrĩ.