 Nyũmba ya ũthamaki ya Solomoni Ningĩ Solomoni akĩambĩrĩria gwaka nyũmba ya ũthamaki na thuutha wa mĩaka ikũmi na ĩtatũ akĩmĩrĩĩkia. -Agĩcooka agĩaka nyũmba ĩngĩ akĩmĩĩta mũtitũ wa Lebanoni. Ũraihu wayo warĩ mita mĩrongo ĩna na inya, wariĩ mita mĩrongo ĩĩrĩ na igĩrĩ, na kĩrũũgamo mita ikũmi na ithatũ na nuthu. Yarĩ na mĩhari ĩtatũ ya itugĩ cia mĩtarakwa, ikũmi na ithaano o mũhari na ikaigĩrĩrwo mĩgamba ya mĩtarakwa igũrũ wacio. Ciiring'i yayo na ya mathitoo marĩa maarĩ nyũmbainĩ ĩyo ciakĩtwo na mbaaũ cia mĩtarakwa. Nacio thingo cia mĩena yerĩ ciarĩ na mĩhari ĩtatũ ya ndirica. Ndirica icio nĩciaroranĩĩte. Nayo mĩrango yothe na ndirica ciothe ciarĩ na buremu cia thikwea, nacio ndirica icio ciarĩ mĩhari ĩtatũ na nĩciaroranĩĩte. Ningĩ agĩakithia nyũmba ya mĩcemanio na itugĩ, ya ũraihu wa mita mĩrongo ĩĩrĩ na igĩrĩ na wariĩ wa mita ikũmi na ithatũ na nuthu. Na hau mbere ya yo nĩhaarĩ na gĩthaku gĩatiirĩrĩirwo na itugĩ. Agĩcooka agĩakithia nyũmba harĩa gĩtĩ kĩa ũthamaki gĩaikaraga gĩa gũtuithanagĩria maciira, akĩmĩĩta nyũmba ya Maciira. Yagemeetio kũu thĩinĩ na mbaaũ cia mĩtarakwa kuuma igũrũ kinya thĩ.  Nayo nyũmba yake ya gũikara akĩmĩaka handũ mwanya o hau thuutha wa nyũmba ya Maciira, nayo yakĩĩtwo na mwakĩre ta wa icio ingĩ. Agĩcooka agĩakĩra mũtumia wake nyũmba ĩhaana ta ĩyo ya Maciira. Mũtumia ũcio nĩ ũrĩa warĩ mwarĩ wa mũthamaki wa Misiri. Mĩako ĩyo yothe o ũndũ ũmwe na gĩthaku kĩrĩa kĩnene ciakĩĩtwo na mahiga ma goro kuuma mũthingiinĩ kinya igũrũ. Mahiga macio maacũhĩirio o kware mathimĩĩtwo wega na magathambio na mũthumeno mĩena yerĩ. Naguo mũthingi wa mwako o mwako wa nyũmba icio wakĩĩtwo na mahiga marĩa manene maacũhĩirio kware. Mamwe maarĩ ma ũraihu wa mita ithatũ na nuthu na marĩa mangĩ ma ũraihu wa mita inya. Igũrũ rĩa mahiga macio kwaigĩrĩirwo mahiga mangĩ ma goro maathimĩĩtwo na magaacũhio wega, o na mbaaũ ndungu cia mĩtarakwa. Nakĩo gĩthaku kĩa nyũmba ya mũthamaki, gĩthaku kĩa na thĩinĩ kĩa Hekaarũ, na gĩthaku kĩa itoonyero rĩa Hekaarũ ciakĩĩtwo na mahiga maigagĩrĩrwo mbaaũ ndungu cia mĩtarakwa thuutha wa o koothi ithatũ cia mahiga. Wĩra wa Huramu Ningĩ mũthamaki Solomoni akĩrekanĩria mũndũ wetagwo Huramu wa bũrũri wa Turo. Nyina oimĩĩte mũhĩrĩgainĩ wa Nafutali. Ithe oimĩĩte Turo no nĩarĩĩkĩĩtie gũkua na aarĩ mũturi wa indo cia gĩcango. Huramu aarĩ mũturi wa indo cia gĩcango mũũgĩ na woĩ gũtura indo cia cuuma mũno. Naake agĩũka kwa mũthamaki Solomoni akĩmũrutĩra wĩra wothe ũrĩa wakonainie na ũturi wa indo cia gĩcango. Itugĩ igĩrĩ cia gĩcango (Maũ .-) Huramu agĩthondeka itugĩ igĩrĩ cia gĩcango o kĩmwe gĩa kĩrũũgamo kĩa mita inyaanya na mita ithaano na boiniti ithatũ mũthiũrũrũko. Agĩcooka agĩthondeka ciongo igĩrĩ cia gĩcango cia kĩrũũgamo kĩa mita igĩrĩ na boiniti igĩrĩ. Icio ciarĩ cia kũigĩrĩra igũrũ rĩa itugĩ icio aathondekeete. Ningĩ o igũrũ wa gĩtugĩ o gĩtugĩ, haagemeetio na nyororo mũgwanja itoonyanĩĩtio wega. Hagacooka hakarigiicĩrio na mĩhari ĩĩrĩ ya makongomanga ma gĩcango. Nacio ciongo icio ciarĩ igũrũ wa itugĩ icio cia gĩthakuinĩ-rĩ, ciagemeetio na mũhianĩre wa mahũa ta ma itooka me na ũraihu wa mita ĩmwe na boiniti inyaanya. Mahũa macio maagemeetie handũ harĩa haarĩ ha gĩthiũrũrĩ harĩa nyororo ĩyo yatoonyanĩĩtio. Na nĩhaarĩ na mĩhiano ya ngongomanga magana meerĩ ciĩkĩrĩĩtwo mĩhari ĩĩrĩ ĩĩrĩ ithiũrũrũkĩirie o kĩongo. Naake Huramu akĩhanda itugĩ icio cierĩ mĩena yerĩ ya mũromo wa Hekaarũ. Kĩrĩa kĩarĩ na mwena wa kĩanda agĩgĩtua Jakini, na kĩa na mwena wa rũgongo agĩgĩtua Boazu. Nacio ciongo cia gĩcango iria ciarĩ na mahũa matariĩ ta itooka ciarĩ igũrũ wa itugĩ icio. Kwoguo wĩra wa gwaka itugĩ icio ũgĩkĩrĩĩka. Itangi rĩa gĩcango (Maũ .-) Ningĩ Huramu agĩthondeka itangi rĩa gĩthiũrũrĩ rĩa gĩcango rĩa ũriku wa mita igĩrĩ na boiniti igĩrĩ, na kuuma mwena ũmwe kinya ũrĩa ũngĩ mita o inya na boiniti inya, na mũthiũrũrũko mita ikũmi na ithatũ na boiniti igĩrĩ. Ningĩ gũthiũrũrũkĩria mĩthia ya itangi rĩu na mwena wa thĩ, rĩagemeetio na mĩhari ĩĩrĩ ya inya cia gĩcango, nacio ciathondekanĩirio hamwe na itangi rĩu rĩgĩthondekwo. Narĩo itangi rĩu rĩaigĩrĩirwo igũrũ wa mĩhiano ya ndeegwa ikũmi na igĩrĩ cia gĩcango. Mĩhiano ĩyo yaroreete na mwena wa na nja, o ĩtatũ ĩkarora na mwena ũmwe. Ningĩ nacio ciĩga ciayo ciothe cia na thuutha ciarĩ na kũu thĩinĩ warĩo. Naguo ũtungu wa mĩena ya itangi rĩu warĩ wa mirimita mĩrongo mũgwanja na ithaano. Mĩcũrĩ yarĩo yathondekeetwo ta mĩcũrĩ ya gĩkombe ĩyũnĩĩte na nja ta mĩcũrĩ ya gĩtooka. Itangi rĩu rĩngĩaiyũririo na rita ngiri mĩrongo ĩna (,) cia maaĩ. Ngaari cia gĩcango cia kũguucio Ningĩ Huramu agĩcooka agĩthondeka ngaari cia kũguucio ikũmi cia gĩcango o ĩmwe ya ũraihu wa mita ĩmwe na boiniti inyaanya, na wariĩ wa mita ĩmwe na boiniti inyaanya, na ũriku wa mita ĩmwe na boiniti ithatũ. Ngaari icio agĩcithondekera buremu cia cuuma cia thikwea inyiitithanĩĩtio na tũcunjĩ twa cuuma twa thikwea, na ikagemio na mĩhiano ya mĩrũũthi, ndeegwa, na ciũmbe iria irĩ mathagu. Ningĩ mwana wa na rũgongo, na wa na rungu, wa mĩhiano ĩyo ya mĩrũũthi na ndeegwa gũgeekĩrwo mĩrĩnga mĩceke yohanĩĩtio na ĩgacunjuura. Ngaari icio o ĩmwe yarĩ na mĩgũrũ ĩna ya gĩcango na ĩkagathĩkanio mĩcuumainĩ ya gĩcango. Ningĩ koonainĩ inya cia ngaari o ngaari kwarĩ na cuuma cia gĩcango cia kũnyiitĩrĩra kĩraĩ, nacio ciagemeetio na mĩrĩnga mĩceke yohanĩĩtio na ĩgacunjuura. Ningĩ nĩhaarĩ na buremu ya cuuma ya gĩthiũrũrĩ nĩ ũndũ wa kũnyiitĩrĩra kĩraĩ. Naguo ũraihu wayo na igũrũ warĩ cenitimita mĩrongo ĩna na ithaano kuuma igũrũ wa ngaari na ũriku wa cenitimita ikũmi na inyaanya. Ningĩ nĩyatemereirwo mĩhiano ya kũmĩgemia ya thikwea. Nayo mĩgũrũ ya ngaari icio cia kũguucio yarĩ na kĩrũũgamo kĩa cenitimita mĩrongo ĩtandatũ na ithathatũ na yanyiitithanĩĩtio na cuuma. Mĩcuuma ya kũharũkio mĩgũrũ yohanĩĩtio o ũndũ ũmwe na ngaari icio. Nayo mĩgũrũ ya ngaari icio yahaanaga o ta ya ngaari cia mbarathi; mĩcuuma ya kũharũkio, riimu, cuuma iria njeke cia kuohania magũrũ, o na cuuma ya gatagatĩ ya kũnyiitithania cuuma icio ciothe cia magũrũ ciathondekeetwo na gĩcango. Na rĩĩrĩ, na kũu rungu koonainĩ cia ngaari icio kwarĩ cuuma ingĩ cia gĩcango cia kũmĩnyiitĩrĩra, nacio cuuma icio ciohanĩĩtio na ngaari ĩyo ya kũguucio. Narĩo igũrũ rĩa ngaari o ngaari nĩhaarĩ na mũcibi wa gĩthiũrũrĩ warĩ wa cenitimita mĩrongo ĩĩrĩ na igĩrĩ. Mĩrĩnga ĩrĩa yanyiitĩrĩire na cuuma iria ciohithanĩĩtie mũcibi ũcio cianyiitithanĩĩtio na ngaari ĩyo ya kũguucio. Nayo mĩrĩnga o na cuuma ciayo ciagemeetio na mĩhiano ya ciũmbe iria irĩ mathagu, mĩrũũthi, na mĩkĩndũ o handũ haarĩa harĩ na ithenya. Ningĩ mĩenainĩ igathiũrũrũkĩrio na mĩrĩnga mĩceke yohanĩĩtio na ĩgacunjuura. Ũguo nĩguo Huramu aagĩthondekire ngaari icio ikũmi cia kũguucio; ciothe nĩciaiganaine o na nĩciahaanaine.  Ningĩ Huramu agĩcooka agĩthondekera ngaari icio iraĩ ikũmi cia gĩcango, o ngaari kĩraĩ kĩayo. Naguo wariĩ wa kĩraĩ warĩ mita ĩmwe na boiniti inyaanya na kĩaiganagĩra ta maaĩ rita magana manaana. Hiramu akĩiga ngaari ithaano mwena wa na kĩanda wa Hekaarũ, na ithaano mwena wa na rũgongo, narĩo itangi akĩrĩrũũgamia koonainĩ ya na mwena wa na kĩanda wa na irathĩro. Mũigana wa indo iria ciekĩrirwo thĩinĩ wa Hekaarũ (Maũ .--.) -Ningĩ Huramu agĩcooka agĩthondeka nyũngũ, iciko cia tĩĩri, o na mbakũri. Naake agĩkĩrĩĩkia wĩra ũcio wothe aarutagĩra mũthamaki Solomoni wa gũthondeka indo cia Hekaarũ ya MWATHANI. Indo iria aathondekire ciarĩ: Itugĩ igĩrĩ Ciongo igĩrĩ ciahaanaga ta mbakũri iria ciarĩ igũrũ wa itugĩ icio Nyororo iria ciatoonyanĩĩtio wega ikaigĩrĩrwo gĩtugĩ o gĩtugĩ Makongomanga ma gĩcango magana mana () mathiũrũrũkĩirie ciongo icio mĩhari ĩĩrĩ, o mĩhari makongomanga igana rĩmwe Ngaari ikũmi cia kũguucio Iraĩ ikũmi Itangi rĩmwe Mĩhiano ya ndeegwa ikũmi na ĩĩrĩ ĩrĩa yaigĩrĩirwo itangi rĩu Nyũngũ, iciko cia tĩĩri, na mbakũri. Indo icio ciothe iria Huramu athondekeire mũthamaki Solomoni cia Hekaarũ, ciahakirwo gĩcango gĩkumuthĩĩtwo gĩkahenia. Naake mũthamaki aacithondekithĩirie gĩturĩroinĩ kĩrĩa kĩarĩ gatagatĩ ga Sukothu na Zarethani gĩtuambainĩ kĩa Jorodani. Naake Solomoni ndaigana gũthimithia indo icio cia gĩcango nĩguo imenyeke ũritũ wacio, nĩ ũndũ wa ũrĩa ciaingĩhĩĩte. Naguo ũritũ wa gĩcango kĩu ndwamenyekire ũrĩa waiganaga.  Naake Solomoni agĩthondekithia o na indo cia thahabu cia kũigwo kũu Hekaarũinĩ: kĩgongoona, meetha ya kũigagĩrĩrwo mĩgate ya kũrutĩrwo MWATHANI,  mĩtĩ ikũmi ya gũcuuragio mataawa hau mbere ya Handũ Harĩa Hatheru Mũno, ĩtaano ĩkĩigwo na mwena wa na kĩanda, na ĩtaano ĩkĩigwo mwena wa na rũgongo; mahũa, mataawa, na mĩĩhato; ikombe na tũmĩĩhato tũniini twa kũhoria ndambĩ, mbakũri, indo cia gũcinĩra ũbaani, ngĩo cia mwaki, marenji ma mĩrango ya Handũ Harĩa Hatheru Mũno na ma mĩrango ya na nja ya Hekaarũ.  Na rĩĩrĩ, mũthamaki Solomoni arĩĩkia wĩra wothe wa Hekaarũ, akĩiga indo ciothe iria ithe Daudi aamũrĩire MWATHANI mathitooinĩ ma Hekaarũ ĩyo. Indo icio ciarĩ: betha, thahabu, na indo iria ingĩ ciothe.