 Ihooya rĩa hwaĩinĩ rĩa kũũria ũteithio#. Thaburi ĩno yandĩkirwo nĩ Daudi. Njĩtĩkaga ndagũkaĩra, wee Ngai, mũngitĩri! Wee nĩwe wandeithũrire rĩrĩa ndarĩ mũhinyĩrĩrie. Nginyĩria wega waku, narĩo ihooya rĩakwa ũkĩrĩigue. Inyuĩ andũ aya, nĩ nginya rĩ mũgũtũũra mũũnyararĩĩte? Nĩ nginya rĩ mũgũtũũra mwendeete maũndũ ma tũhũ na mũrũmbũyanagia na maheeni? Menyaai atĩ MWATHANI nĩeyamũrĩire ndungata yake ĩrĩa ĩmwĩhokeete, na rĩrĩa ndamũkaĩra nĩanjiguaga.   Inainaai mwĩ na guoya, na mũtige kwĩhia; rĩrĩa mũhuurũkĩĩte itandainĩ cianyu-rĩ, o mũndũ nĩaikarage agĩĩcookagĩra. Rutĩraai MWATHANI magongoona marĩa maagĩrĩire, na mũikarage mũmwĩhokeete.  Kũrĩ aingĩ maroiga atĩrĩ, “Naarĩ korwo tuona maũndũ meega! MWATHANI, tũtiirĩre gĩthiithi gĩaku ũtũkinyĩrie wega waku!” No wee gĩkeno kĩrĩa ũnjĩkĩrĩĩte ngoroinĩ, nĩgĩkĩrĩĩte kĩrĩa gĩothe mangĩgĩa nakĩo rĩrĩa me na bũũthi wa ngano na ndibei.  Rĩu-rĩ, ngũthiĩ toro ndĩĩkomere ndĩ o na thaayũ, nĩ ũndũ wee, MWATHANI, nĩ we ũikaraga ũmenyereire wega.