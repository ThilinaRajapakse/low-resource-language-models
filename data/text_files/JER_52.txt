 Itũũra rĩa Jerusalemu kũng'aũranio (Atha .--.) Na rĩĩrĩ, Zedekia aarĩ wa mĩaka mĩrongo ĩĩrĩ na ũmwe rĩrĩa aambĩrĩirie gũthamaka Juda. Naake agĩthamaka mĩaka ikũmi na ũmwe kũu Jerusalemu. Nyina eetagwo Hamutali mwarĩ wa Jeremia na oimĩĩte itũũra rĩa Libina. Naake mũthamaki Zedekia agĩgĩĩka maũndũ maingĩ mooru marĩa mataakenagia MWATHANI, o ta marĩa meekĩĩtwo nĩ mũthamaki Jehoiakimu. Naake MWATHANI akĩraakario mũno nĩ andũ a Jerusalemu na a Juda, o nginya akĩmaingata atige gũcooka kũmoona rĩngĩ. Naake Zedekia akĩremera Nebukadinezaru mũthamaki wa Babilonia.  Na kwoguo, mũthenya wa ikũmi wa mweri wa ikũmi wa mwaka wa kenda wa ũthamaki wa Zedekia, Nebukadinezaru agĩũka na mbũtũ yake yothe ya ita, agĩtharĩkĩra itũũra rĩa Jerusalemu. Ningĩ agĩthiũrũrũkĩria itũũra rĩu, na akĩrĩakĩrĩra na ngathĩ cia kũrĩtharĩkĩra. Itũũra rĩu rĩgĩgĩtũũra rĩthiũrũrũkĩirio ũguo o nginya mwaka wa ikũmi na ũmwe wa ũthamaki wa Zedekia. Na rĩĩrĩ, mũthenya wa kenda wa mweri wa kana wa mwaka ũcio, ng'aragu ĩgĩkorwo ĩcacĩĩte kũu itũũrainĩ ũguo atĩ gũtiarĩ o na kĩ andũ mangĩarĩire.  Hĩndĩ ĩyo rũthingo rwa itũũra rũgĩtũrĩkio mwanya wa gũtoonyerwo, nacio thigari ciothe ikĩũra kũrĩ o ũtukũ. Ikĩũra igereire mũgũnda wa mũthamaki ikiumĩra kĩhingoinĩ kĩrĩa kĩanyiitithanĩĩtie thingo iria igĩrĩ. Ikĩũra iroreete na gĩtuambainĩ kĩa Jorodani, o na gũtuĩka Ababilonia no maathiũrũrũkĩirie itũũra. No rĩĩrĩ, mbũtũ cia ita cia Ababilonia igĩteng'eria mũthamaki Zedekia, ikĩmũkinyĩrĩra rũũĩinĩ rũrĩa rũrĩ hakuhĩ na Jeriko, nacio thigari ciake ciothe ikĩmũtiganĩria ikĩũra. Nacio mbũtũ icio cia ita cia Ababilonia ikĩnyiita mũthamaki Zedekia, ikĩmũtwara kũrĩ mũthamaki Nebukadinezaru ũrĩa warĩ itũũrainĩ rĩa Ribila; rĩrĩa rĩrĩ rũgongo rwa Hamathu, naake akĩmũtuĩra arĩ o kũu. Agĩcooka akĩũragithia aariũ a Zedekia o kũu Ribila ithe wao akĩonaga, o na akĩũragithia anene oothe a Juda.  Arĩĩkia gwĩka ũguo, agĩkũũrithia Zedekia maitho, akĩmuoha na bĩngũ, akĩmũtwara Babilonia. Naake Zedekia agĩikara kĩohoinĩ kũu Babiloni o nginya rĩrĩa aakuire. Hekaarũ kũmomorwo (Atha .-) Na rĩĩrĩ, mũthenya wa ikũmi wa mweri wa gataano wa mwaka wa ikũmi na kenda wa ũthamaki wa Nebukadinezaru, mũthamaki wa Babilonia-rĩ, Nebuzaradani, mũnene wa mbũtũ ciake na ndungata ya mũthamaki, agĩũka Jerusalemu.  Naake agĩcina Hekaarũ, o na nyũmba ya mũthamaki, o na nyũmba ciothe cia andũ a bata kũu Jerusalemu. Nacio thigari ciake ikĩmomoranga thingo ciothe cia itũũra rĩu. Naake Nebuzaradani agĩtaha andũ oothe arĩa maatigarĩĩte kũu itũũrainĩ, mabundi moothe marĩa maatigarĩĩte kuo, o na andũ oothe arĩa moorĩĩte magathiĩ mwena wa Ababilonia, oothe akĩmatwara Babilonia. Andũ arĩa maatigirwo kũu bũrũriinĩ wa Juda nĩ Nebuzaradani no arĩa maarĩ athĩĩni mũno na mataarĩ na kĩndũ. Acio akĩmatua a gũceehaga mĩthabibũ na a kũrĩmaga mĩgũnda.  Nao Ababilonia makiunanga itugĩ cia gĩcango, o hamwe na ngaari cia kũguucio iria ciarĩ kũu Hekaarũinĩ, o na itangi rĩrĩa inene rĩa gĩcango, nakĩo gĩcango kĩu gĩothe magĩgĩkuua, magĩgĩtwara Babiloni. Ningĩ makĩoya nyũngũ, iciko cia tĩĩri, mbakũri, na tũmĩĩhato tũniini twa kũhoria ndambĩ cia taawa, mbakũri cia gũcinĩra ũbaani na indo ciothe cia gĩcango iria ciahũthagĩrwo kũu Hekaarũinĩ, magĩthiĩ nacio. Ningĩ magĩkuua indo ciothe iria ciathondekeetwo na thahabu kana betha, nacio nĩ: tũbakũri tũrĩa tũniini, ngĩo cia mwaki, mbeeceni, nyũngũ, mĩtĩ ya gũcuuria mataawa, mbakũri cia gũcinĩra ũbaani, na mbakũri cia gũita thĩ magongoona ma ndibei. Nakĩo gĩcango kĩrĩa Solomoni aatũmĩrĩĩte gwaka itugĩ iria igĩrĩ, ngaari cia kũguucio, o na itangi rĩria inene na ndeegwa iria ikũmi na igĩrĩ, iria ciarĩnyiitĩrĩre iria aigĩĩte kũu Hekaarũinĩ, gĩtingĩathimĩkire nĩkũritũha. -Itugĩ icio cierĩ ciakĩĩtwo na mwakĩre o ro ũmwe; o kĩmwe gĩakoragwo na kĩrũũgamo kĩa mita inyaanya na gũthiũrũrũkĩria mita ithaano na boiniti ithatũ. O na ningĩ o gĩtugĩ nĩkĩarĩ na irima gatagatĩ, naguo ũtungu wa gĩcango kĩrĩa gĩakĩĩtwo nakĩo warĩ mirimita mĩrongo mũgwanja na ithaano. O gĩtugĩ kĩarĩ na kĩongo gĩa gĩcango gĩa kĩrũũgamo kĩa mita igĩrĩ na boiniti igĩrĩ, na o kĩongo kĩagemeetio na makongomanga ma gĩcango mĩena yothe. Na rĩĩrĩ, ngongomanga cia o gĩtugĩ ciarĩ igana rĩmwe, na mũndũ e thĩ angĩahotire kuona o ngongomanga mĩrongo kenda na ithathatũ ciacio. Andũ a Juda gũthaamĩrio Babilonia (Atha .-,-) Ningĩ Nebuzaradani, mũnene ũcio wa arangĩri, akĩnyiita Seraia Mũthĩnjĩri Ngai Ũrĩa Mũnene, na Zefania ũrĩa warĩ mũnyiinyi wake, na anene angĩ atatũ a Hekaarũ marĩ mĩgwate. Nakuo itũũrainĩ akĩnyiita mũnene wa thigari, na andũ mũgwanja a bata arĩa maataaraga mũthamaki arĩa maarĩ o kũu itũũrainĩ, na karani wa mũnene wa thigari ũrĩa wamenyagĩrĩra rekondi cia mbaara, o na andũ angĩ mĩrongo ĩtandatũ a bata. Naake Nebuzaradani akĩmatwara kũrĩ mũthamaki wa Babilonia ũrĩa warĩ itũũrainĩ rĩa Ribila. Naake mũthamaki akĩmahũũra na akĩmooragĩra o kũu Ribila, itũũra rĩrĩa rĩarĩ rũgongo rwa Hamathu. Ũguo nĩguo andũ a Juda maatahirwo magĩthaamio kuuma bũrũri wao. Atĩrĩĩrĩ, ĩno nĩ yo rekondi ya andũ arĩa Nebukadinezaru aatahire: mwakainĩ wa mũgwanja wa ũthamaki wake agĩtaha andũ ngiri ithatũ na mĩrongo ĩĩrĩ na atatũ (,); mwakainĩ wa ikũmi na ĩnaana wa ũthamaki wake, agĩtaha andũ magana manaana na mĩrongo ĩtatũ na eerĩ () kuuma Jerusalemu, naguo mwakainĩ wa mĩrongo ĩĩrĩ na ĩtatũ wa ũthamaki wake, Nebuzaradani, ũrĩa warĩ mũnene wa arangĩri, agĩtaha andũ magana mũgwanja na mĩrongo ĩna na ataano (). Mũigana wa andũ oothe arĩa maatahirwo warĩ ngiri inya na magana matandatũ (,). Na rĩĩrĩ, mwaka ũrĩa Evilimerodaku aatuĩkire mũthamaki wa Babilonia-rĩ, akĩiguĩra mũthamaki Jehoiakini wa Juda tha, akĩmũrekereria kuuma njeera. Eekire ũndũ ũcio mũthenya wa mĩrongo ĩĩrĩ na ĩtaano, mweri wa ikũmi na ĩĩrĩ, mwakainĩ wa mĩrongo ĩtatũ na mũgwanja kuuma hĩndĩ ĩrĩa Jehoiakini aathaamirio. Naake Evilimerodaku akĩmwĩka wega na akĩmũtũũgĩria gũkĩra athamaki arĩa angĩ marĩ ithaamĩrio hamwe naake kũu Babilonia. Naake Jehoiakini agĩkĩruta nguo ciake cia njeera, agĩtũũra arĩanagĩra na mũthamaki o nginya rĩrĩa aakuire. Na rĩĩrĩ, mũthenya o mũthenya nginyagia rĩrĩa aakuire, nĩaheagwo ũteithio wa kũmũigana.