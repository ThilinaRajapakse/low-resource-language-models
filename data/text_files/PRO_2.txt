 Ũteithio ũrĩa uumanaga na ũũgĩ Mwana wakwa, ũngĩĩtĩkĩra kwamũkĩra ciugo ciakwa, na wĩigĩre maathani maakwa ta mũthiithũ, ningĩ ũngĩtega gũtũ ũthikĩrĩrie ũũgĩ, nayo ngoro yaku ĩriragĩrie kũgĩa na ũmenyo, ũngĩhooya ũheeo ũmenyo o na ningĩ ũthaithane ũheeo ũtaũku, ũngĩĩkĩra kĩyo kũũcaria ta ũrĩa betha ĩcaragio, o na kana ta ũrĩa mũthiithũ ũhithĩĩtwo handũ ũcaragio, hĩndĩ ĩyo norĩo ũngĩmenya ũteithio ũrĩa uumanaga na gũtĩĩa MWATHANI, na ũgĩe na ũmenyo wa Ngai. Ũũgĩ, ũheanagwo nĩ MWATHANI, ũmenyi na ũtaũku no we ũheanaga. Arĩa arũngĩrĩru nĩ we ũmataaraga, nĩ we ngo ya arĩa marĩ mĩthiĩre mĩega. Nĩ we ũrangagĩra njĩra cia kĩhooto, o na akamenyagĩrĩra mĩthiĩre ya arĩa maiguaine naake.   Ũngĩmenya ũguo, norĩo ũngĩhota gũtaũkĩrwo nĩ ũhoro wa ũthingu na wa kĩhooto, na ũmenye mĩthiĩre ĩrĩa wagĩrĩirwo nĩgũthiaga nayo. Ningĩ ũgĩtuĩke mũndũ mũũgĩ, naguo ũmenyo ũiguithagie roho waku gĩkeno. Ũgerereri-rĩ, nĩguo ũrĩkumenyagĩrĩra, ũtaũku nĩguo ũrĩkũgitagĩra. Nĩcio irĩkũhonokagia kuuma ũũruinĩ, o na kuuma kũrĩ andũ a tũnua monjore; andũ matooĩ mĩthiĩre ĩrĩa mĩega, andũ matũũraga ndumainĩ ya meehia; andũ makenagio no gwĩka ũũru, na magakenagĩra wĩhia wa ũtũrĩko; andũ a mĩthiĩre mĩhĩtanu, na matangĩĩhokeka.  Ningĩ nĩũrĩteithũragwo kuuma harĩ mũndũ wa nja mwaganu, o na kuuma kũrĩ mĩario yake ya wara agĩkũheenereria; o mũtumia ũrĩa ũtirikĩĩte mũthuuriwe o na akariganĩrwo nĩ mĩhĩtwa ĩrĩa eehĩtire mbere ya Ngai. Kwa mũndũ wa nja ũcio no ta irima rĩa gĩkuũ, nayo mĩthiĩre yake yerekanagĩria o kwa arĩa akuũ. Ũrĩa ũmũceeragĩra, ndoimaga kuo, na ndacookagĩrĩra njĩra ya muoyo.  Kwoguo, rũmagĩrĩra njĩra ya andũ arĩa eega, na ũrũmagĩrĩre mĩthiĩre ya andũ arĩa athingu. Nĩ gũkorwo andũ arĩa arũngĩrĩru, o arĩa akinyanĩru, nĩ o magaatũũra bũrũri ũyũ. No arĩa aaganu nĩkweherio makeeherio kuo, nao andũ arĩa ooru mamunywo meeherio kuo.