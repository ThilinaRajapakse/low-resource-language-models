 Kuuma kũrĩ niĩ Simoni Petero, ndungata na mũtũmwo wa Jesũ Kristũ, Kũrĩ andũ arĩa maheetwo wĩtĩkio wa goro o ta ũrĩa twĩ naguo nĩ ũndũ wa ũthingu wa Ngai witũ, na wa mũhonokia witũ Jesũ Kristũ: Wega na thaayũ iromũingĩhĩra na ũndũ wa kũmenya Ngai o hamwe na Mwathani witũ Jesũ. Gwĩtwo nĩ Ngai na gũthuurwo Rĩu-rĩ, hinya wa Ngai nĩũtũheete indo ciothe iria tũbatairio nĩcio cia gũtũhotithia gũikara tũrĩ athingu kũna, na ũndũ wa kũmenya ũrĩa watwĩtire tũnyiitanĩre naake riiri na wega wake. Nĩ ũndũ ũcio nĩatũheete iheeo cia bata na cia goro mũno iria eeranĩire, nĩ geetha imũhotithagie kweherera merirĩria mooru ma gũũkũ thĩ, mũkĩhote kũhaanana naake. Nĩ ũndũ wa gĩtũmi kĩu, geriai na kĩyo mũno kuongerera wagĩrĩru harĩ wĩtĩkio wanyu; na harĩ wagĩrĩru muongerere ũũgĩ; na harĩ ũũgĩ muongerere kwĩnyiita maũndũinĩ moothe na harĩ kwĩnyiita maũndũinĩ moothe muongerere gũkirĩrĩria; na harĩ gũkirĩrĩria muongerere ũngai; na harĩ ũngai muongerere kũigua mwĩ ciana cia nyina ũmwe; na harĩ kũigua mwĩ ciana cia nyina ũmwe muongerere wendani. Nĩ tondũ mũngĩkorwo mwĩ na maũndũ macio thĩinĩ wanyu na maikare makĩongererekaga nĩmarĩtũmaga mũgĩe na kĩyo gĩa kũmenya Mwathani witũ Jesũ Kristũ. Mũndũ ũrĩa ũtarĩ na maũndũ macio nĩ mũtumuumu wonaga o haniini, na nĩariganĩirwo atĩ nĩathambirio meehia maake marĩa aarĩ namo mbere. Kwoguo aariũ na aarĩ a Ithe witũ, geriai na kĩyo mũno mũtũme gwĩtwo na gũthuurwo kwanyu kũrũme biũ, tondũ mweka ũguo mũtirĩ hĩndĩ mũgaatigana na wĩtĩkio wanyu.#. Mũgaatigana na wĩtĩkio wanyu: Kana “mũkaagũa meehiainĩ.” Hĩndĩ ĩyo nĩrĩo mũgeetĩkĩrio gũtoonya Ũthamakiinĩ wa tene na tene wa Mwathani na Mũhonokia witũ Jesũ Kristũ. Nĩ ũndũ ũcio nĩndĩrĩmũririkanagia ũhoro wa maũndũ macio hingo ciothe, o na angĩkorwo nĩmũrĩĩkĩĩtie kũmamenya na makarũma wega thĩinĩ wa ũhoro wa ma ũrĩa mwĩ naguo. Ngwĩciiria nĩ wega gũtũũra ndĩmũririkanagia maũndũ macio ihinda rĩrĩa rĩothe ngũtũũra muoyo. Nĩ amu nĩnjũũĩ atĩ mwĩrĩ ũyũ nĩũkũnjeherera o narua o ta ũrĩa ndaguũrĩirio nĩ Mwathani witũ Jesũ Kristũ. Kwoguo nĩngũgeria mũno kuona atĩ, thuutha wa gũkua gwakwa nĩmũrĩhotaga kũririkana maũndũ macio hingo ciothe. Aira arĩa moonire riiri wa Kristũ Ithuĩ tũkĩmũmenyithia ũhoro wa magegania wa gũũka kwa Mwathani witũ Jesũ Kristũ, tũtiahũthĩrire ng'ano cia gwĩthondekerwo nĩ andũ. Ithuĩ nĩkuona tweyoneire ũkaru wake na maitho maitũ.  Ningĩ ithuĩ twarĩ ho rĩrĩa aaheirwo gĩtĩĩo na riiri nĩ Ngai Ithe, rĩrĩa mũgambo wokire kũrĩ we uumĩĩte kũrĩ Ũrĩa Mwene Riiri Ũrĩa Mũnene ũkiuga atĩrĩ, “Ũyũ nĩ we Mũũriũ wakwa nyendeete mũno na ũngenagia!” Ithuĩ eene nĩtweigwĩrĩire mũgambo ũcio ũkiuma na igũrũ rĩrĩa twarĩ naake kĩrĩmainĩ kĩrĩa gĩtheru. Ningĩ ũhoro ũrĩa warathirwo nĩ anabii nĩũtwĩkĩrĩĩte hinya o mũno makĩria. No mũgĩĩke wega mũno makĩria mũngĩũthikĩrĩria amu ũhaana ta taawa wakanĩĩte handũ ndumainĩ o kinya mũthenya ũkinye, ũtheri wa njata ya rũũciinĩ ũkenge ngoroinĩ cianyu. No rĩĩrĩ, mbere ya maũndũ moothe mwagĩrĩirwo nĩkũmenya atĩ gũtirĩ mũndũ ũngĩhota gũtaũra ũrathi ũrĩa wĩ Maandĩkoinĩ we mwene. Nĩ tondũ gũtirĩ ũrathi wokire nĩ ũndũ wa kwenda kwa mũndũ, no andũ maatongoragio nĩ Roho Mũtheru makĩheana ũhoro kuuma kwĩ Ngai.