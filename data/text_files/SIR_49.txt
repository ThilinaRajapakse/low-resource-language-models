 Josia  Kũririkana Josia no ta gũcina ũbaani ũthondekeetwo nĩ mũndũ mũũhĩgĩrĩru wĩrainĩ ũcio; Harĩ andũ oothe kũmũririkana kwĩ mũrĩo o ta ũũkĩ. Kũhaana o ta rwĩmbo rũrĩa rũinagwo irugainĩ rĩrĩ na ndibei. We nĩekire ũrĩa kwagĩrĩire akĩgarũra andũ, na akĩeheria mĩhianano ya waganu. We nĩathĩkĩire Mwathani kũna, na matukũinĩ ma andũ arĩa aaganu nĩanyiitire ũhoro wa ũthingu mbaru. Jeremia Athamaki oothe tiga Daudi, Hezekia na Josia nĩmeehirie mũno tondũ nĩmaatiganĩirie watho wa Ũrĩa Ũrĩ Igũrũ Mũno, nao athamaki a Juda magĩkinya mũthia. Amu hinya wao nĩmaũheire andũ angĩ, na gĩtĩĩo kĩao magĩkĩnengerana kũrĩ ageni,  arĩa maacinire itũũra itheru. Magĩgĩtũma njĩra ciarĩo ikorwo itarĩ andũ o ta ũrĩa Jeremia aarathĩĩte. Jeremia nĩekirwo ciĩko njũru o na gũtuĩka aaraathimĩĩtwo gũgaatuĩka mũnabii kuuma arĩ o ndainĩ ya nyina, wa kũmunya na kũharagania na kwananga, na o na wa gwaka na kũhanda. Ezekieli  Ezekieli nĩ we wonire kĩoneki kĩa riiri wa Ngai, kĩrĩa Ngai aamuonirie aikarĩire gĩtĩ kĩa ũthamaki ngaariinĩ ya ciũmbe iria irĩ muoyo. Amu Mwathani nĩaririkanire thũ ciake akĩreehe mbura nene, nao arĩa njĩra ciao ciarũngĩrĩirie akĩmeeka wega. Anabii arĩa ikũmi na eerĩ Mahĩndĩ ma anabii arĩa ikũmi na eerĩ maroriũka kuuma mbĩĩrĩrainĩ ciao, amu nĩmoomĩrĩirie andũ a Isiraeli, magĩkĩmahonokia na kĩĩrĩgĩrĩro kĩa ma. Zerubabeli na Joshua  Zerubabeli angĩgaathĩrĩrio atĩa? We aahaanaga ta gĩcũhĩ kĩrĩ na rĩĩtwa gĩ guoko kwa ũrĩo.  Ũguo noguo Joshua mũrũ wa Jehozadaku aatariĩ. Matukũinĩ maao nĩmaakĩire Mwathani Hekaarũ theru rĩngĩ ya gũtũũra nginya tene na tene. Nehemia  O nakuo kũririkanwo kwa Nehemia nĩ ũndũ mũnene. nĩatwakĩire thingo cia Jerusalemu iria ciamomokeete na agĩĩkĩra ihingo na mĩcuuma, na agĩtũthondekera nyũmba ciitũ iria cianangĩĩtwo. Maithe ma tene ma Aisiraeli Gũtirĩ mũndũ ũhaana Enoku ũrĩ wakorwo thĩ, amu we aambatirio igũrũ kuuma thĩ. O na gũtirĩ mũndũ wanaciarwo ũhaana Josefu, o na mahĩndĩ maake nĩmaamenyereirwo. Shemu na Shethi nĩmaheetwo gĩtĩĩo mũno, no Adamu aheetwo gĩtĩĩo gũkĩra ciũmbe ciothe.