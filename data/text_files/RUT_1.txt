 Elimeleku na andũ a mũciĩ wake gũthiĩ bũrũri wa Moabi -Matukũinĩ ma tene hĩndĩ ĩrĩa atiirĩrĩri bũrũri maaciiragĩra andũ-rĩ, nĩkwagĩire ng'aragu bũrũriinĩ. Na rĩĩrĩ, mũndũ ũmwe wetagwo Elimeleku, wa kuuma Bethilehemu thĩinĩ wa bũrũri wa Juda, warĩ wa mbarĩ ya Efiratha, nĩathiire gũtũũra kwa ihinda bũrũriinĩ wa Moabi. Aathiire arĩ na mũtumia wake Naomi, na aariũ aake eerĩ Mahaloni na Kilioni. Rĩrĩa maatũũraga kũu, Elimeleku agĩkua, Naomi agĩtigwo arĩ wiki na aariũ aake eerĩ. Nao aariũ acio makĩhikia airĩĩtu a Moabi. Ũmwe eetagwo Oripa na ũcio ũngĩ Ruthu. Nao magĩtũũra kũu ta mĩaka ikũmi. Nao Mahaloni na Kilioni magĩcooka magĩkua, Naomi agĩtigwo arĩ wiki atarĩ na mũthuuri kana aariũ. Naomi na Ruthu gũcooka Bethilehemu Thuutha ũcio, Naomi nĩaiguire atĩ MWATHANI nĩarĩĩkĩĩtie kũraathima andũ aake na akamahe kĩmera kĩega. Nĩ ũndũ ũcio, agĩgĩũkĩra nĩ geetha acooke kwao oime bũrũri ũcio wa Moabi e na atumia acio a aariũ aake. Agĩkĩnyiita rũgendo rwa gũcooka Juda arĩ hamwe na atumia acio a aariũ aake. No rĩĩrĩ, marĩ njĩrainĩ Naomi akĩmeera atĩrĩ, “Cookaai kwanyu mũgaikare o mũndũ na nyina. MWATHANI aromwĩka maũndũ meega o ta ũrĩa mũnjĩkĩĩte niĩ, na mũgeeka acio marĩĩkĩĩtie gũkua. Ningĩ MWATHANI aromũhotithia o mũndũ kũhika rĩngĩ agĩe na mũciĩ wake.” Naomi agĩkĩmamumunya akĩmoigĩra ũhoro. No o makĩambĩrĩria kũrĩra makĩmwĩra atĩrĩ, “Aaca, ithuĩ nĩtũgũthiĩ nawe kũrĩ andũ aanyu.” Naake Naomi akĩmacookeria atĩrĩ, “Aarĩ aakwa, no mũhaka mũhũndũke. Mũrenda gũthiĩ na niĩ nĩkĩ? Kaĩ mũgwĩciiria atĩ o na rĩu no hote kũgĩa na aariũ rĩngĩ a kũmũhikia? Mwĩhũndũkĩreei aarĩ aakwa mwĩthiĩre, amu niĩ ndĩ mũkũrũ ũguo atĩ ndingĩhika rĩngĩ. Ningĩ-rĩ, o na ingĩgĩa na mwĩhoko, ngĩhike o ũtukũ ũyũ wa ũũmũũthĩ na njiare ciana cia tũhĩĩ-rĩ, mwahota gũtweterera o nginya hĩndĩ ĩrĩa tũkaagimara? Mwahota kwaga kũhikĩra mũndũ ũngĩ nĩ ũndũ watuo? Aaca, aarĩ aakwa. Ruwo rũrĩa ndĩ naruo nĩ ũndũ wanyu nĩ rũnene mũno, amu MWATHANI nĩanjũkĩrĩire.” Nao makĩambĩrĩria kũrĩra o rĩngĩ. Naake Oripa akĩmumunya nyaciarawe, akĩmuugĩra ũhoro, agĩĩcookera kwao. No Ruthu akĩrũmanĩrĩra na Naomi. Kwoguo Naomi akĩmwĩra atĩrĩ, “Ruthu, tarora mũiruguo nĩahũndũka acooka kũrĩ andũ aao, o na kũrĩ ngai ciake.#. ngai ciake: Kana; ngai yake. O nawe cooka ũinũke kwanyu hamwe naake.” No Ruthu akĩmũcookeria atĩrĩ, “Tiga kũningĩrĩria ngũtige atĩ nĩguo hũndũke ndige gũkũrũmĩrĩra. Nĩ ũndũ-rĩ, kũrĩa ũgũthiĩ, o na niĩ nokuo ngũthiĩ; kũrĩa ũgaatũũra, kũu na niĩ nokuo ngaatũũra; andũ aanyu magaatuĩka andũ aakwa, na Ngai waku no we ũgũtuĩka Ngai wakwa. Ningĩ kũrĩa ũgaakuĩra, nokuo o na niĩ ngaakuĩra, na nokuo ngaathikwo. MWATHANI arothũũra, o na anjĩke ũũru makĩria, kũngĩkaagĩa ũndũ o na ũrĩkũ ũngĩndigithania nawe tiga o gĩkuũ!” Na rĩĩrĩ, rĩrĩa Naomi oonire atĩ Ruthu nĩatuĩte itua rĩa gũthiĩ naake, agĩtiga gũcooka kuuga ũndũ ũngĩ. Nao eerĩ magĩgĩthiĩ na mbere o nginya magĩkinya Bethilehemu. Rĩrĩa maakinyire kuo, andũ a itũũra rĩu oothe makĩgega nĩ ũndũ wao, nao atumia makĩũrania atĩrĩ, “Ti itherũ ũyũ nĩ Naomi?” Naake akĩmacookeria atĩrĩ, “Tigaai kũnjĩtaga Naomi,#. Naomi: Rĩĩtwa rĩĩrĩ na Kĩhibirania nĩkuuga “Kwagĩra.” njĩtagaai Mara,#. Mara: Rĩĩtwa rĩĩrĩ na Kĩhibirania nĩkuuga “Kũrũra.” nĩ amu Mwene Hinya Wothe nĩatũmĩĩte ũtũũro wakwa ũtuĩke mũrũrũ. Nĩ gũkorwo ndoimire gũũkũ njiyũrĩĩtwo nĩ maũndũ meega, no rĩu MWATHANI anjookia mooko matheri. Mũgũkĩnjĩta Naomi nĩkĩ hĩndĩ ĩrĩa Mwene Hinya Wothe angarũrũkĩĩte na akandeehere mathĩĩna?” Ũguo nĩguo Naomi aagĩcookire kuuma bũrũri wa Moabi arĩ na Ruthu, Mũmoabi mũtumia wa mũũrũwe. Maakinyire kũu Bethilehemu hĩndĩ ĩrĩa mbaarĩ yambagĩrĩria kũgethwo.