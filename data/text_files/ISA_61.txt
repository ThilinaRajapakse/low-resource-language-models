 Ũhoro mwega wa ũhonokio  Atĩrĩĩrĩ, Roho wa MWATHANI Ngai arĩ hamwe na niĩ, nĩ ũndũ MWATHANI anjitĩrĩirie maguta agaathuura; Andũmĩĩte ndwarĩre athĩĩni ũhoro mwega; ngoomĩrĩrie arĩa makuĩte ngoro, ngamenyithie andũ arĩa manyiitĩĩtwo atĩ nĩmarekererio, na arĩa me njeera ndĩmamenyithie atĩ nĩmoohorwo.  Andũmĩĩte ngamenyithanie atĩ mwaka ũrĩa MWATHANI egũtugana na mũthenya ũrĩa ekũherithania nĩũkinyĩĩte, na ngoomĩrĩrie arĩa oothe maracakaya. Andũmĩĩte ngahaarĩrĩrie arĩa maanacakaya marĩ Zayuni; ndĩmahuure mũhu mũtwe, ndĩmeekĩre mahũa. Ndĩmahake maguta ma ũkeni handũ ha ma kĩeha, ningĩ ndĩmahe rwĩmbo rwa ũgooci handũ rwa ihooru; nĩguo meetagwo mĩtĩ ĩrĩa MWATHANI ahandĩĩte nĩguo agoocagwo. Nao magĩcooke maake nyũmba iria ciamomoreetwo tene, o na iria ciatiganĩirio; mariũkie matũũra marĩa maanangĩĩtwo, magatigwo matarĩ andũ mĩaka na mĩaka.  Ageni-rĩ, nĩ o marĩmũrĩithagĩria ndũũru cianyu, na no o marĩmũrĩmagĩra mĩgũnda, na mamenyagĩrĩre mĩthabibũ yanyu. No inyuĩ mũrĩĩtagwo athĩnjĩri Ngai a MWATHANI na atungatĩri Ngai witũ; mũrĩrĩaga ũnoru wa ndũũrĩrĩ na mwĩkenagie na ũtonga wacio. Nĩ ũndũ wa ũrĩa mwanaconorithio, mũkaarĩhwo maita meerĩ: handũ ha kwagĩrwo gĩtĩĩo nĩgũkenera mũgaakenera ũgai wanyu. Ningĩ nĩmũgaatũũra bũrũri wanyu, ũtonga wanyu wongerereke keerĩ na mũtũũre mũkenaga.  MWATHANI aroiga atĩrĩ, “Niĩ MWATHANI nyendeete waragania; ngathũũra ũtuunyani na ũhinyanĩrĩria. Nĩngaatuga andũ aakwa hatarĩ na itherũ, na thondeke nao kĩrĩĩkanĩro gĩa gũtũũra tene na tene. Andũ acio aakwa nĩmakaagĩa igweta thĩinĩ wa ndũũrĩrĩ. Arĩa oothe makaamoonaga nĩmakaamenya atĩ nĩ andũ a rũũrĩrĩ arĩa niĩ MWATHANI ndaathimĩĩte.”   Nĩndĩrĩkenagĩra MWATHANI Ngai wakwa na njanjamũkage, tondũ nĩanjĩkĩrĩĩte nguo ya ũhonokio na ya ũthingu, o ta ũrĩa mũhikania egemagia na mahũa, kana mũhiki na mathaga maake ma goro. Nĩ gũkorwo o ta ũrĩa mbegũ imeraga tĩĩriinĩ, na o ta ũrĩa irio ikũraga mĩgũndainĩ, ũguo noguo MWATHANI Ngai agaatũma ũgooci na ũthingu cionekane ndũũrĩrĩinĩ ciothe.