 Elihu agĩthiĩ o na mbere kwaria akiuga atĩrĩ, “Tanjĩtĩkĩria haniini, na nĩngũkuonia, tondũ no njarĩrie Ngai. Ndĩ na ũũgĩ mũingĩ, na nĩnguonania atĩ ũrĩa wanyũmbire nĩ mũthingu. Atĩrĩĩrĩ, mĩario yakwa ti ya maheeni; nĩũkũmenya atĩ ũyũ ũrakwarĩria nĩ mũndũ mũũgĩ mũno.  “Atĩrĩ, Ngai arĩ hinya, na ndarĩ mũndũ airaga, ningĩ ndarĩ ũndũ atamenyaga. Andũ arĩa eehia ndarekaga matũũre muoyo, no andũ arĩa athĩĩni nĩagitagĩra ihooto ciao. Ndaagaga kũbaarĩrĩra andũ arĩa athingu; nĩameetĩkagĩria gũthamaka ta aathani na akamatũũgĩria tene na tene. Na rĩĩrĩ, andũ mangĩnyiitwo moohwo na bĩngũ, makĩnyiitwo nĩ mĩnyamaaro nĩ ũndũ wa ũrĩa meekĩĩte, nĩamoonagia meehia maao na wĩtĩĩi wao. Agagĩtũma mathikĩrĩrie ũrutani wake, na akamaatha matigane na ũũru wao. Mangĩmũigua na mamũtungatĩre, marĩĩkagia ũtũũro wao marĩ na thaayũ na magaacĩire. Mangĩaga kũmũigua, mooragagwo na rũhiũ rwa njora, magagĩkua nĩ ũndũ wa kũriita kwao.  “Andũ arĩa matatĩĩĩte Ngai mathiaga na mbere kũraakara, na makaaga kũhooya ũteithio rĩrĩa aramaherithia. Magagĩkua marĩ o eethĩ, na makarĩĩkia ũtũũro wao na gĩconoko. No rĩĩrĩ, Ngai athoomithagia andũ rĩrĩa maranyamaarĩka, na akamahingũra maitho rĩrĩa marahinyĩrĩrio. Ngai nĩakũrutire thĩĩnainĩ, agĩkũhe thaayũ, na agĩkũiga meethainĩ ĩiyũire irio. No rĩu ũraherithio ũrĩa wagĩrĩirwo nĩkũherithio. Kĩĩmenyerere ndũkaaheenererio nĩ mahaki; na ndũkaahĩtithio nĩ ũtonga. Ũtonga waku wothe ndũngĩkũguna, na hinya waku wothe rĩu ndũngĩgũteithia. Gĩtige kũũria ũtukũ ũrĩũka rĩ andũ makue. Kĩĩmenyerere, ndũgaagĩcooke gwĩka ũũru; ũndũ ũcio nĩguo ũratũma rĩu ũnyamaario.  “Atĩrĩĩrĩ, hinya wa Ngai nĩ mũnene mũno, Ngai nĩ mũrutani wa arutani. Gũkĩrĩ mũndũ ũrĩ wonia Ngai njĩra, kana akĩmwĩra atĩ nĩahĩtĩĩtie? Kĩĩrute gũtũũgĩria mawĩra ma Ngai; marĩa andũ matũire makumagia. Andũ oothe nĩmamoonaga, no mamacũũthagĩrĩria marĩ o haraaya. Atĩrĩĩrĩ, tũtingĩhota gũthima ũnene wa Ngai, o na kana gũtara ithabu rĩa mĩaka yake. Ngai oonganagia mataata ma maaĩ, agacooka akamatua mbura. Oiragia mbura kuuma matuinĩ, agakĩhe andũ mbura na ũingĩ. Kũrĩ mũndũ ũũĩ ũrĩa Ngai atambarũkagia matu? Nĩkũrĩ ũũĩ ũrĩa marurumĩ marurumaga kũu igũrũ atũũraga? Atũmaga heni ihenũke kũu igũrũ, no iriainĩ kũrĩa kũriku gũgakira o nduma. Ũguo nĩguo Ngai ahũũnagia andũ, na akamahe irio na ũingĩ. Anyiitaga ngwa na mooko maake, agaciatha igũthe o harĩa acithimithĩĩtie. Mũrurumo wacio nĩũmenyithanagia atĩ kĩhuuhũkanio nĩkĩrooka, o namo mahiũ makamenya atĩ no kĩrooka.