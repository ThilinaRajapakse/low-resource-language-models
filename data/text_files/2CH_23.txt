 Kwini Athalia gũũkĩrĩrwo (Atha .-) Na rĩĩrĩ, mĩaka ĩtandatũ yathira, Jehoiada mũthĩnjĩri Ngai agĩtua atĩ maũndũ matiagĩrĩirwo nĩgũikara makirĩirwo ũguo. Naake agĩĩta anene ataano, arĩa maarũũgamagĩrĩra o mũndũ thigari igana. Nao maarĩ Azaria mũrũ wa Jehoramu, Ishumaeli mũrũ wa Jehohanani, Azaria mũrũ wa Obedi, Maaseia mũrũ wa Adaia, na Elishafati mũrũ wa Zikiri, magĩcookania ndundu. Nao magĩgĩthiĩ bũrũriinĩ wothe wa Juda, makĩũngania Alawii, na anene oothe a mbarĩ, makĩmareehe Jerusalemu.  Nao andũ acio magĩtoonya Hekaarũinĩ makĩgĩa na kĩrĩĩkanĩro na Joashu mũrũ wa mũthamaki. Naake Jehoiada akĩmeera atĩrĩ, “Mũrũ wa mũthamaki Ahazia nĩ we ũyũ! Ũyũ nĩ we ũgũtuĩka mũthamaki o ta ũrĩa MWATHANI eeranĩire atĩ njiarwa cia Daudi nĩcio igaatũũra ithamakaga. Atĩrĩĩrĩ, ũũ nĩguo mwagĩrĩirwo nĩgwĩkaga. Rĩrĩa mwoka wĩra mũthenya wa Thabatũ, gĩcunjĩ kĩmwe gĩa ithatũ kĩanyu, inyuĩ athĩnjĩri Ngai na Alawii, kĩrĩrangagĩra ihingo cia Hekaarũ. Nakĩo kĩu kĩngĩ gĩa ithatũ gĩkarangĩra nyũmba ya mũthamaki. Kĩu kĩngĩ kĩrĩrangagĩra kĩhingo kĩrĩa gĩĩtagwo ‘Kĩhingo kĩa Mũthingi.’ Andũ angĩ oothe marĩikaraga kũu nja ya Hekaarũ. Mũtikaarekagĩrĩrie mũndũ o na ũrĩkũ atoonye Hekaarũinĩ o tiga athĩnjĩri Ngai na Alawii arĩa maratungata kuo. Acio nĩ o maagĩrĩirwo nĩgũtoonyaga kuo tondũ nĩ aamũre. Andũ acio angĩ maagĩrĩirwo nĩgwathĩkagĩra MWATHANI, magaikaraga nja. Alawii marĩrangagĩra mũthamaki manyiitĩĩte hiũ cia njora o harĩa hoothe arĩthiaga. Mũndũ o na ũrĩkũ ũrĩgeragia gũtoonya Hekaarũinĩ, no kũũragwo arĩũragagwo.” Nao Alawii na andũ oothe a Juda magĩĩka o ta ũrĩa Jehoiada mũthĩnjĩri Ngai aamaathĩĩte. Na rĩĩrĩ, andũ arĩa maakoragwo wĩra mũthenya wa thabatũ, moimĩra matietĩkagĩrio mainũke. Nĩ ũndũ ũcio anene maakoragwo na ikundi igĩrĩ cia andũ; andũ arĩa mookĩĩte wĩra na arĩa moimĩra wĩra. Naake Jehoiada akĩhe anene matimũ na ngo iria ciarĩ cia mũthamaki Daudi iria ciaigĩĩtwo kũu Hekaarũinĩ. Naake akĩmabanga marigiicĩirie Hekaarũ mwena wa na mbere, o mũndũ anyiitaĩĩte matharaita maake nĩguo magitĩre mũthamaki. Naake Jehoiada akiumia Joashu mũrũ wa mũthamaki nja, akĩmwĩkĩra kĩraũni mũtwe. Thuutha wa ũguo akĩmũnengera ibuku rĩa mawatho ma wathani wa mũthamaki, agĩgĩtuuo mũthamaki. Naake Jehoiada mũthĩnjĩri Ngai na aariũ aake marĩĩkia kũmũitĩrĩria maguta ma kũmũtua mũthamaki, andũ oothe makĩanĩrĩra makiuga atĩrĩ, “Ũrotũũra mũthamaki!” Rĩrĩa kwini Athalia aiguire andũ magĩkũngũĩra mũthamaki, agĩthiĩ ahiũhĩĩte na Hekaarũinĩ ya MWATHANI kũrĩ andũ. Naake aacũũthĩrĩria, akĩona mũthamaki ũcio mwerũ etiiranĩĩtie na gĩtugĩ kĩa athamaki hau mũromoinĩ wa Hekaarũ athiũrũrũkĩirio nĩ anene a thigari na ahuuhi tũrumbeeta. Nao andũ oothe nĩgũkena maakenaga makĩhuuhaga tũrumbeeta matongoreetio nĩ aini a nyĩmbo a Hekaarũ makĩhũũraga indo ciao cia nyĩmbo thigũkũinĩ ĩyo. Hĩndĩ ĩyo kwini Athalia agĩtembũranga nguo ciake akiuga atĩrĩ, “Ndĩmũkunyanĩre! Ndĩmũkunyanĩre!” Na rĩĩrĩ, tondũ Jehoiada ndeendaga Athalia ooragĩrwo Hekaarũinĩ, agĩatha anene a thigari atĩrĩ, “Mũgereriei gatagatĩ ka mĩhari ya arangĩri mũmuumie nja. Mũndũ o wothe ũkũgeria kũmũhonokia, nĩoragwo.” Tondũ ũcio makĩmũnyiita, makĩmũgeria kĩhingo kĩrĩa gĩetagwo kĩhingo kĩa Mbarathi, makĩmũtwara nyũmbainĩ ya mũthamaki makĩmũũragĩra kuo. Jehoiada kwagĩria maũndũ (Atha .-) Naake Jehoiada, mũthĩnjĩri Ngai, agĩtũma andũ na mũthamaki Joashu, manyiitanĩre naake gũthondeka kĩrĩĩkanĩro atĩ nĩmegũtuĩka andũ a MWATHANI. Nao andũ oothe magĩthiĩ hekaarũinĩ ya Baali makĩmĩmomora, makiunanga igongoona ciayo, o na mĩhianano ya yo, na makĩũragĩra Matani mũthĩnjĩri ngai ĩyo o hau mbere ya igongoona icio. Naake Jehoiada akĩiga athĩnjĩri Ngai na Alawii marutage wĩra wa Hekaarũ. Wĩra wao warĩ wa kũrutaga magongoona ma njino o ta ũrĩa mũthamaki Daudi oigĩĩte, o na ta ũrĩa kwandĩkĩĩtwo Wathoinĩ wa Musa. No o maarĩ a gũtabaragĩra mũinĩre wa nyĩmbo o na ikeno cia mĩthemba ĩrĩa ĩngĩ. Jehoiada agĩcooka akĩiga arangĩri a kũrangagĩra ihingo cia Hekaarũ, nĩguo gũtigaatoonyage mũndũ wĩ na thaahu. Naake Jehoiada, anene na atongoria a bata, na aathani na andũ oothe a bũrũri ũcio magĩtongoria mũthamaki Joashu kuuma Hekaarũinĩ makĩmũtwara nyũmbainĩ ya mũthamaki. Magĩgĩthiĩ magereire mũrango ũrĩa mũnene, magĩtoonya nyũmba ya mũthamaki. Naake Joashu agĩthiĩ agĩikarĩra gĩtĩ gĩa ũthamaki. Tondũ ũcio, andũ oothe a bũrũri ũcio magĩkena mũno. Narĩo itũũra rĩu rĩgĩikara rĩhooreire tondũ Athalia nĩarĩĩkĩĩtie kũũragwo.