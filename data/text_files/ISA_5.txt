 Rwĩmbo rũkoniĩ mũgũnda wa mĩthabibũ  Nĩndekwo nyine rwĩmbo rwa mũraata wakwa, rwĩmbo rũkoniĩ mũgũnda wake wa mĩthabibũ. Mũgũnda ũcio wa mĩthabibũ wa mũraata wakwa warĩ kũndũ kũnoru o kĩrĩma igũrũ. Nĩonganirie mahiga na agĩcimba, akĩhanda mĩthabibũ ĩrĩa mĩega mũno. Agĩaka mũnaara wa kũrangĩra gatagatĩ ka mũgũnda ũcio, na agĩthondeka kũndũ gwa kũhihĩra thabibũ. Agĩgĩikara eetereire ũmũhe thabibũ njega, no ũgĩciara thabibũ ndũrũ.  Atĩrĩĩrĩ, atũũri a Jerusalemu na a Juda, ndamũthaitha ũkaai mũtũtuithanie, niĩ na mũgũnda ũcio wakwa wa mĩthabibũ. Nĩ atĩa ingĩekire mũgũnda ũcio wakwa na ndiawĩkire? Rĩrĩa ndeetereire ũciare thabibũ njega, nĩ kĩĩ gĩatũmire ũnjiarĩre thabibũ ndũrũ?  Rekeei ndĩmwĩre ũrĩa ngũwĩka; nĩkũũirigũra ngũũirigũra, momore thingo iria iũthiũrũrũkĩirie, ndeke nyamũ cia gĩthaka iũrĩe na iũrange. Nĩkũũtiganĩria ngũũtiganĩria, ndũgaacimbwo kana mĩthabibũ icooke gũceehwo. Nĩkũreka ngũreka ũkũre mĩigua na mĩtare, na njathe matu matigaacooke kũurĩria mbura.  Atĩrĩĩrĩ, inyuĩ andũ aya a Isiraeli, nĩ inyuĩ mũgũnda wa mĩthabibũ wa MWATHANI Mwene Hinya Wothe. Inyuĩ andũ aya a Juda, nĩ inyuĩ mĩthabibũ ĩrĩa MWATHANI aahandire! Na-rĩ, eetereire mwĩke maũndũ ma kĩhooto, no oonire o mũkĩũragana na mũkĩhinyanĩrĩria. Eetereire kuona mũgĩĩka maũndũ ma ũthingu, no aiguire o kĩrĩro na andũ magĩcaaya. Maũndũ mooru marĩa andũ meekaga Kaĩ mũrĩ thĩĩnainĩ-ĩ, inyuĩ andũ arĩa mũthiaga mũkĩgũragĩrĩra nyũmba cianyu, na mũkĩgũragĩrĩra mĩgũnda yanyu, o nginya gũkaaga kũndũ gũtigaru kũngĩtũũrwo nĩ andũ angĩ, mũgagĩtuĩka ta arĩ o inyuĩ oiki mũtũũraga bũrũri. MWATHANI Mwene Hinya Wothe nĩehĩtĩĩte ngĩiguaga, akoiga atĩrĩ, “Nyũmba icio cianyu nene na thaka, ikaamomorwo ciage a gũcitũũra. Nĩ gũkorwo ĩĩka mĩrongo ĩĩrĩ na ithaano cia mĩthabibũ ikoimagia o rita inyaanya cia ndibei, nacio kiro igana rĩa mĩrongo ĩnaana cia mbegũ ciahandwo, ikoimagia o kiro ikũmi na inyaanya ciagethwo.”  Kaĩ mũrĩ thĩĩnainĩ-ĩ! Inyuĩ mwambagĩrĩria kũrĩĩo nĩ njoohi o rũũciinĩ, o inyuĩ mũtiindaga mũgĩcarania na njoohi o nginya ũtukũ. Marugainĩ maanyu mũkoragwo na inanda, tamburini, mĩtũũrirũ na ndibei. No mũtiĩciiragia ũrĩa MWATHANI eekĩĩte. Nĩ ũndũ ũcio mũkaanyiitwo mĩgwate mũthaamio nĩ ũndũ wa kũriita kwanyu. Atongoria aanyu magaakua nĩ ng'aragu, naguo mũingĩ ũkue nĩ nyoota. Nĩkĩo kwa arĩa akuũ kũmahũũtĩire na gũgaathamia kanua gatarĩ gĩthimi. Kũrameria andũ a gĩtĩĩo a Jerusalemu, na mũingĩ wothe ũgĩthonjaga.  Andũ nĩmaconoreetwo, na arĩa oothe etĩĩi makanyiihio. No rĩĩrĩ, MWATHANI Mwene Hinya Wothe oonanagia ũkaru wake na gwĩka maũndũ ma kĩhooto. Aguũranagĩria ũthingu wake na gũtuĩra andũ aake. Ng'ondu ikaarĩithagio maganjoinĩ; o na mbũri nĩikoona ũrĩithio kuo.  Kaĩ mũrĩ thĩĩnainĩ-ĩ! Inyuĩ mũguucagia waganu ta ũguucĩĩtio na mĩkwa ya maheeni, na mũkaguucia meehia ta maguucĩĩtio na mĩkanda ya kũguucia ngaari. O inyuĩ muugaga atĩrĩ, “MWATHANI nĩeke ũrĩa egwĩka na ihenya nĩguo twĩyonere! Ngai Ũrĩa Mũtheru wa Isiraeli nĩahingie mĩbango yake nĩguo tũmĩmenye!”  Kaĩ mũrĩ thĩĩnainĩ-ĩ! Inyuĩ arĩa muugaga atĩ maũndũ marĩa mooru nĩ mo meega, na atĩ marĩa meega nĩ mo mooru. O inyuĩ muugaga atĩ nduma nĩ yo ũtheri, na ũtheri nĩguo nduma. O inyuĩ mũtuaga maũndũ marĩa marũrũ atĩ nĩ mo macamaga wega; namo marĩa macamaga wega mũgatua atĩ nĩ mo marũrũ.  Kaĩ mũrĩ thĩĩnainĩ-ĩ! Inyuĩ mwĩyonaga mũrĩ oogĩ na mũgetua aara! Kaĩ mũrĩ thĩĩnainĩ-ĩ! Inyuĩ mũnyuaga njoohi mũgĩcitukanagia. O inyuĩ mũrekagĩrĩria mũndũ ũhĩtĩĩtie mwahakwo, na mũkaima mũndũ ũtahĩtĩĩtie kĩhooto gĩake! Kwoguo o ta ũrĩa mĩtĩ na nyeki nyũmũ ĩhĩaga nĩ mwaki, noguo mĩri yanyu ĩkaabutha, nakĩo kĩro kĩanyu kĩũmbũrwo nĩ rũhuuho o ta rũkũngũ. Tondũ nĩmũreganĩĩte na rĩathana rĩa MWATHANI Mwene Hinya Wothe, na mũkarangĩrĩria matua ma Ngai Ũrĩa Mũtheru wa Aisiraeli. Maraakara ma MWATHANI nĩmamũũkĩrĩire, inyuĩ andũ aake, agatambũrũkia guoko gwake na akamũhũũra. Irĩma ithingithĩĩte, nacio ciimba cia andũ arĩa mooragĩĩtwo ikahaana ta mahuti matiganĩrie njĩrainĩ. Nĩ gũkorwo maraakara ma MWATHANI matirĩ maranyiihanyiiha, na guoko gwake no gũtambũrũkie.  MWATHANI nĩagaatũmanĩra rũũrĩrĩ rwa kũraihu, na ahuuhĩre andũ marĩ ituri cia thĩ karumbeeta, nao mooke na ihenya mahanyũkĩĩte. Gũtirĩ o na ũmwe wao ũgaakorwo anogeete kana agĩthua, agĩcũnga kana arĩ toro, arĩ na mĩcibi mĩregeru kana kĩraatũ gĩtuĩku. Mĩguĩ yao ĩgaakorwo ĩrĩ mĩnoore, namo moota maao makorwo marĩ mageete wega. Mahũngũ ma mbarathi ciao magaakorwo moomĩĩte ta mahiga ma nyaigĩ, na magũrũ ma ngaari ciao cia mbarathi magaateng'eraga o ta kĩhuuhũkanio. Thigari ikaararamaga ta mĩrũũthi ĩnyiitĩĩte nyamũ, ĩkĩmĩtwara handũ haraaya hatarĩ mũndũ ũngĩmĩtuunya. Mũthenya ũcio wakinya, thigari ikaararamagĩra bũrũri wa Isiraeli, o ta iria rĩkĩhũũrahũũrana. Mũndũ angĩkaarora bũrũri ũcio, akoona o nduma na gĩthĩĩna; ũtheri ũgaakorwo ũhumbĩrĩĩtwo nĩ matu.