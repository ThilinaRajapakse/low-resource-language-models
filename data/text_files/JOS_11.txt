 Joshua kũhoota Jabini na athamaki arĩa maarĩ rũmwe naake Na rĩĩrĩ, hĩndĩ ĩrĩa Jabini, mũthamaki wa Hazoru aiguire ũrĩa Aisiraeli maahootanĩĩte, akĩrekanĩria Jobabu, mũthamaki wa Madoni, o na athamaki a Shimuroni na Akishafu, o na athamaki arĩa maarĩ bũrũriinĩ ũrĩa ũrĩ irĩma ũrĩa ũrĩ na mwena wa na rũgongo, o na arĩa maarĩ gĩtuambainĩ kĩa Jorodani mwena wa na kĩanda wa iria rĩa Galili, o na athamaki arĩa maarĩ bũrũriinĩ ũrĩa mwaraganu, o na arĩa maarĩ hũgũrũrũinĩ cia iria gũkuhĩ na Dori mwena wa na ithũĩro. O na ningĩ akĩrekanĩria Akanaani arĩa maikaraga mĩrĩmo yerĩ ya rũũĩ rwa Jorodani, o na Aamori, Ahiti, Aperizi, Ajebusi arĩa maarĩ bũrũri ũrĩa ũrĩ irĩma, o hamwe na Ahivi arĩa maatũũraga magũrũinĩ ma kĩrĩma kĩa Herimoni bũrũriinĩ wa Mizipa. Nao magĩgĩũka me na mbũtũ ciao ciothe cia ita iria ciarĩ na andũ aingĩ mũno o ta mũthanga ũrĩa ũrĩ hũgũrũrũinĩ cia iria. O na nĩmaarĩ na mbarathi na ngaari cia mbarathi nyingĩ mũno. Nao athamaki acio oothe magĩturanĩra mbũtũ ciao cia ita, magĩthiĩ magĩaka kambĩ yao hakuhĩ na karũũĩ ka Meromu nĩguo mahũũrane na Isiraeli. Naake MWATHANI akĩĩra Joshua atĩrĩ, “Ndũkaae kũmeetigĩra, nĩ gũkorwo rũũciũ mathaainĩ ta maya, nĩngaakorwo njũragĩire Aisiraeli andũ aya oothe. Na inyuĩ nĩmũgaatemenga mbarathi ciao magũrũ mũcithuithie, na mũcine ngaari ciao cia mbarathi.” Tondũ ũcio, Joshua na thigari ciake ciothe magĩthiĩ makĩmatharĩkĩra materĩgĩrĩire karũũĩinĩ ka Meromu. Naake MWATHANI akĩhotithia Aisiraeli kũmatooria. Magĩkĩmatharĩkĩra, makĩmateng'eria, makĩmakinyia Sidoni na Misirefothu Maimu mwena wa na rũgongo, o na makĩmakinyia gĩtuamba kĩa Mizipa mwena wa na irathĩro. Nao makĩmahũũra, makĩmooraga nginya makĩmaniina oothe. Naake Joshua na thigari ciake magĩtemenga mbarathi ciao magũrũ magĩcithuithia, o na magĩcina ngaari ciao cia mbarathi, o ta ũrĩa MWATHANI aathanĩĩte. O hĩndĩ ĩyo Joshua akĩhũndũka, akĩnyiita itũũra rĩa Hazoru, na akĩũraga mũthamaki warĩo. (Hĩndĩ ĩyo mũthamaki wa Hazoru nĩ we warĩ na hinya mũno kũrĩ athamaki acio angĩ oothe). Magĩcooka makĩũraga andũ oothe arĩa maarĩ kuo; gũtirĩ mũndũ o na ũmwe watigirwo muoyo, na magĩcina itũũra rĩu rĩa Hazoru. O na ningĩ Joshua nĩanyiitire matũũra macio moothe o hamwe na athamaki a mo, na akĩũraga andũ oothe, o ta ũrĩa Musa, ndungata ya MWATHANI, aathanĩĩte. No rĩĩrĩ, Aisiraeli matiigana gũcina itũũra o na rĩmwe rĩa matũũra marĩa maakĩĩtwo ihumbuinĩ igũrũ, tiga o itũũra rĩa Hazoru; rĩu norĩo Joshua aacinire. Ũrĩa andũ a Isiraeli meekire nĩkwĩyoera meeyoeire mahiũ moothe na indo ciothe cia bata iria ciarĩ matũũrainĩ macio igĩtuĩka ciao. No nĩmooragire andũ oothe; gũtirĩ o na ũmwe maatigirie. O ta ũrĩa MWATHANI aathĩĩte Musa ndungata yake, ũguo noguo naake Musa aathire Joshua, naake Joshua agĩgĩĩka o ta ũrĩa aathĩĩtwo. Gũtirĩ ũndũ o na ũmwe wa maũndũ moothe marĩa MWATHANI aathĩĩte Musa meekwo Joshua ateekire. Bũrũri ũrĩa Joshua aanyiitire Ũguo nĩguo Joshua aanyiitire bũrũri ũcio wothe: bũrũri ũrĩa ũrĩ irĩma na cianda mwena wa na rũgongo na wa na kĩanda, mwena wothe wa Gosheni, bũrũri mũũmũ ũrĩa ũrĩ mwena wa na kĩanda wa Gosheni, o na gĩtuamba kĩa Jorodani. -Bũrũri ũcio woimĩĩte kĩrĩmainĩ kĩa Halaku gũkuhĩ na Edomu mwena wa na kĩanda, ũkaambata o nginya Baaligadi gĩtuambainĩ kĩa Lebanoni na kĩanda wa kĩrĩma kĩa Herimoni. Joshua nĩahũũranire na athamaki arĩa maathamakaga bũrũriinĩ ũcio kwa ihinda iraaya, o nginya akĩmanyiita oothe akĩmooraga. Itũũra rĩa Gibeoni rĩrĩa rĩatũũragwo nĩ Ahivi norĩo riiki rĩathondekire kĩrĩĩkanĩro na andũ a Isiraeli. Matũũra macio mangĩ moothe andũ a Isiraeli maamatuunyanire na mbaara.  MWATHANI nĩ we watũmaga atũũri aamo moomie ngoro nĩguo marũe na Aisiraeli, nĩ geetha maanangwo biũ, na mooragwo matekũiguĩrwo tha o na haniini. Ũguo nĩguo MWATHANI aathĩĩte Musa. Hĩndĩ o ro ĩyo, Joshua agĩthiĩ akĩniina rũruka ruothe rwa imũndũ nene cietagwo Anaki. Imũndũ icio ciatũũraga bũrũriinĩ ũrĩa ũrĩ irĩma matũũrainĩ ma Heburoni, Debiri, Anabu, o na bũrũriinĩ wothe wa irĩma wa Juda na Isiraeli. Joshua agĩkĩniina imũndũ icio ciothe, o hamwe na matũũra maacio moothe. Hatirĩ o na ũmwe wa imũndũ icio watigarire bũrũriinĩ wa andũ a Isiraeli. No rĩĩrĩ, Anaki amwe nĩmaatigarire matũũrainĩ ma Gaza, Gathu, na Ashidodu. Ũguo nĩguo Joshua aanyiitire bũrũri ũcio wothe, o ta ũrĩa MWATHANI aathĩĩte Musa. Naake Joshua akĩhe Aisiraeli bũrũri ũcio ũtuĩke igai rĩao, na akĩũgaĩra mũhĩrĩga o mũhĩrĩga handũ haaguo kĩũmbe. Nayo mbaara agĩgĩthira, andũ magĩikara na thaayũ.