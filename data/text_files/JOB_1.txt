 Caitaani kũgeria Ayubu Hĩndĩ ĩmwe tene nĩkwarĩ mũndũ watũũraga bũrũri wa Uzu wetagwo Ayubu. Ayubu ũcio aarĩ mũndũ mũthingu na ũtarĩ ũcuke. Aarĩ mũndũ waheete Ngai gĩtĩĩo na wathengagĩra ũũru hingo ciothe. Aarĩ na aanake mũgwanja na airĩĩtu atatũ. Ningĩ nĩarĩ na rũũru rwa ng'ondu ngiri mũgwanja (,), ngamĩĩra ngiri ithatũ (,), ndeegwa cia kũruta wĩra ngiri ĩmwe (,), na ndigiri magana mataano (), na ndungata nyingĩ ma. Nĩ ũndũ ũcio Ayubu aarĩ mũtongu mũno gũkĩra andũ arĩa angĩ oothe a mwena ũcio wa irathĩro. Aanake aake maarĩ na mũtugo wa kũgĩaga na iruga, mũndũ o mũndũ aruganagĩra mũthenya wake. Irugainĩ rĩu nĩmeetaga aarĩ arĩa atatũ a ithe mooke marĩanĩre na manyuanĩre nao. Mĩthenya ya iruga yathira, Ayubu nĩatũmanagĩra ciana icio ciake agacitheria na nĩarookaga kũruta igongoona rĩa njino nĩ ũndũ wa mwana o mwana. Eekaga ũguo tondũ eĩraga atĩ no gũkorwo aanake acio aake nĩmeehĩĩtie na makaruma Ngai na ngoro. Ũguo nĩguo Ayubu eekaga mahinda moothe.  Mũthenya ũmwe ciũmbe cia igũrũ #. Ciũmbe cia igũrũ: Kana Araika a Ngai. Kĩhibirania kiugaga “Aariũ a Ngai”, ũguo nĩ ta kuuga “Ndungata cia Ngai”. nĩciathire mbere ya MWATHANI, naake Caitaani#. Caitaani: Rĩĩtwa rĩĩrĩ na Kĩhibirania rĩtaũragwo ta “Thũ, mũcuukani, o na kana mũgerania.” agĩtwarana nacio. MWATHANI agĩkĩũria Caitaani atĩrĩ, “Uuma kũ?” Naake agĩcookeria MWATHANI atĩrĩ, “Nyuma gũcangacanga na kũũrũũra thĩ.” MWATHANI akĩũria Caitaani atĩrĩ, “Nĩwona ndungata yakwa ĩrĩa ĩĩtagwo Ayubu? Gũtirĩ mũndũ ũmũtũkĩĩtie kũu thĩ guothe. Nĩ mũndũ ũtarĩ ũcuuke na mũthingu. Nĩaheete gĩtĩĩo na nĩathengagĩra ũũru.”  Naake Caitaani agĩcookeria MWATHANI atĩrĩ, “Ayubu akũheaga gĩtĩĩo o ũguo tũhũ? Githĩ ndũmũgĩtĩire na mĩena yothe o na ũkagitĩra mũciĩ wake na indo ciake ciothe? Nĩũraathimĩĩte mawĩra maake o na ũkaingĩhia mahiũ maake makaiyũra bũrũri. No rĩĩrĩ, tambarũkia guoko ũhuutie kĩrĩa gĩothe arĩ nakĩo, na nĩegũkũruma o hau maithoinĩ maaku.” Naake MWATHANI agĩkĩĩra Caitaani atĩrĩ, “Ũguo woiga nĩ wega. Kĩrĩa gĩothe arĩ nakĩo kĩrĩ mookoinĩ maaku, no we mwene-rĩ, ndũkaamũhuutie.” Kwoguo Caitaani agĩthiĩ agĩthenga mbere ya MWATHANI. Ciana cia Ayubu na ũtonga wake kũniinwo Na rĩĩrĩ, mũthenya ũmwe ciana ciake nĩciarĩ na iruga kwa mwanake ũrĩa mũkũrũ, na nĩkũrĩa ciarĩaga ikĩnyuaga ndibei. Hĩndĩ ĩyo gũgĩũka mũndũ watũmĩĩtwo ateng'ereete akĩĩra Ayubu atĩrĩ, “Ndeegwa ciaku nĩkũrĩma ikũrĩmaga, nacio ndigiri no kũrĩa ikũrĩaga hakuhĩ nacio. Asabea macihithũkĩra, macitaha, mathiĩ nacio, o na nĩmathiĩ na ndigiri iria ikũrĩaga hakuhĩ nacio. Nĩmooraga ndungata ciaku ciothe; no niĩ nyiiki ndahonoka, ndooka gũkwĩra ũguo!” Ataanarĩĩkia kũheana ũhoro, hagĩũka ndungata ĩngĩ ĩkiuga atĩrĩ, “Mwaki wa Ngai woima igũrũ wacina ng'ondu ciothe na arĩithi oothe. No niĩ nyiiki ndahonoka, ndooka gũkwĩra ũguo!” Ũcio naake ataanarĩĩkia kwaria, hagĩũka mũndũ ũngĩ akiuga atĩrĩ, “Ikundi ithatũ cia mĩkora ya Akalidei, ciatharĩkĩra ngamĩĩra ciacitaha na cioraga ndungata iria ingĩ ciothe. No niĩ nyiiki ndahonoka, ndooka gũkwĩra ũguo!” O na ũcio naake ataanarĩĩkia kwaria, hagĩũka ũngĩ akiuga atĩrĩ, “Ciana ciaku ciuma kwa mwanake ũrĩa mũkũrũ ikĩrĩa na ikĩnyua ndibei. Hĩndĩ ĩyo guoka rũhuuho rũnene ruumĩĩte na werũinĩ, rwahũũra thingo ciothe inya cia nyũmba na hinya, yacigũĩra, ciakua. No niĩ nyiiki ndahonoka, ndooka gũkwĩra ũguo!” Kũigua ũguo, Ayubu akĩrũũgama agĩtembũranga nguo ciake nĩ kĩeha. Agĩcooka akĩenjwo mũtwe, agĩkoma thĩ na nda akiuga atĩrĩ, “Ndoimire nda ya maitũ itarĩ na kĩndũ! Na ngaacooka tĩĩriinĩ itarĩ na kĩndũ! MWATHANI nĩ we ũraheete na nĩ we wacookera. Rĩĩtwa rĩake rĩrogoocwo!” Ũhoroinĩ ũcio wothe Ayubu ndaigana kwĩhia o na kana kũruta Ngai mahĩtia.