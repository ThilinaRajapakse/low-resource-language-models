 Isiraeli gũtuĩrwo rĩa mũthia Matukũinĩ ma tene-rĩ, mũhĩrĩga wa Efiraimu ũkĩaria, gũtirĩ mũhĩrĩga wa Isiraeli ũngĩaririe; waikaraga ũtũũgĩrĩĩtio nĩ Aisiraeli. No andũ aaguo makĩgũa meehiainĩ ma gũthaathaiya Baali, nĩ ũndũ ũcio no megũkua. Nao no gũkĩrĩrĩria marakĩrĩria kwĩhia, na gwĩthondekera mĩhianano ya gũthaathaiyo ya betha ya gũtwekio, mamĩthondekaga kũringana na ũrĩa ũmenyo wao ũtariĩ, na yothe nĩ wĩra wa mooko maao. Nao magakiugaga atĩrĩ, “Mĩrutĩreei magongoona!” Rĩu-rĩ, andũ mangĩkĩhota atĩa kũmumunya mĩhianano ĩyo ya ndeegwa! Nĩ ũndũ ũcio, andũ aya megũthira o ta kĩbii kĩa rũũciinĩ, o na ta ũrĩa ime rĩa rũũciinĩ rĩthiraga. Mekũhaana o ta mahuti marĩa moombũragwo nĩ kĩhuuhũkanio kuuma kĩhuuhĩroinĩ, o na ta ndoogo ĩkiumĩra cumuniinĩ. MWATHANI ekuuga atĩrĩ, “Nĩ niĩ MWATHANI Ngai wanyu ũrĩa wamũrutire Misiri. Mũtirĩ na Ngai ũngĩ tiga niĩ. Gũtirĩ Ngai ũngĩ ũhonokanagia thengia niĩ.  Nĩ niĩ ndamũmenyagĩrĩra mwĩ werũinĩ ũrĩa mũũmũ. No rĩĩrĩ, mwakinya bũrũriinĩ ũrĩa mwega, mũkĩrĩa mũkĩhũũna. Mũgĩgĩĩtĩĩa mũkĩriganĩrwo nĩ niĩ. Tondũ ũcio-rĩ, ngũmũtharĩkĩra o ta mũrũũthi, na ndĩmwoherie njĩrainĩ o ta ngarĩ. Ngũmũgurumũkĩra o ta nduba ituunyĩĩtwo twana twayo ndĩmũtambururange biũ. Ngũmũrĩĩra o hau mũrĩ o ta mũrũũthi, na ndĩmũtinangie tũcunjĩ tũcunjĩ o ta ũrĩa nyamũ ya gĩthaka ĩĩkaga.  “Atĩrĩĩrĩ, inyuĩ andũ aya a Isiraeli, Nĩngũmũniina! Nũũ ũgũkĩmũteithia?” #. Nũũ ũgũkĩmũteithia: Maandĩko ma Kĩhibirania moigaga, “Ũteithio wĩ thĩinĩ wakwa.”  Nĩ inyuĩ mũoririe mũheeo mũthamaki na anene, no rĩĩrĩ, mangĩkĩmũhonokia atĩa?  Ndamũheire athamaki ndaakarĩĩte, ngĩcooka ngĩmũtuunya ng'ũrĩkĩĩte.  Meehia na mahĩtia ma Isiraeli marĩ rekondiinĩ, nacio rekondi icio nĩnjige wega. Isiraeli e na mweke wa gũtũũra, no tondũ wa gũkĩĩga ndangĩwamũkĩra. Ahaana o ta mwana ũkinyĩĩtie ihinda rĩake rĩa gũciarwo, no o na akihĩrwo ndaroima.  Andũ aya ndikũmakũũra kuuma kwa arĩa akuũ, o na kana ndĩmahonokie kuuma gwĩ gĩkuũ. Atĩrĩĩrĩ, wee gĩkuũ, reehe mũthiro waku! Nawe, kwa arĩa akuũ, reehe mwanangĩko waku! Andũ aya ndikũmacaaĩra rĩngĩ. Isiraeli o na angĩtuĩka wa gũciara mũno gatagatĩinĩ ka aariũ a ithe-rĩ, nĩngũtũma rũhuuho ruume werũinĩ wa na mwena wa irathĩro rũtũme tũrũũĩ o na ithima ciake ihũe, na rũkuue indo ciothe cia bata. Itũũra rĩa Samaria nĩrĩkũherithio nĩ ũndũ wa kũnemera; andũ aarĩo megũkuĩra mbaarainĩ, tũkenge twao tũtengemanio thĩ tũhehenjeke, nao atumia arĩa aritũ matarũrwo nda ciao.