 Ngai nĩwe Mũthamaki ũrĩa Mũnene (Maũ .-) Inĩraai MWATHANI rwĩmbo rwerũ! Inĩraai MWATHANI, andũ oothe a thĩ! Inĩraai MWATHANI, na mũmũgooce! Menyithanagiai o mũthenya ũrĩa atũhonokeetie! Ganĩraai ndũũrĩrĩ ciothe ũhoro wa riiri wake; ĩraai andũ oothe ũhoro wa ciĩko ciake cia magegania.  Nĩ gũkorwo MWATHANI nĩ mũnene, na nĩ wa kũgoocwo mũno; nĩ wa gũtĩĩo gũkĩra ngai ciothe. Ngai cia ndũũrĩrĩ iria ingĩ ciothe nĩ mĩhianano mĩtheri, no MWATHANI nĩ we wombire igũrũ. Athiũrũrũkĩirio nĩ ũnene na riiri; Hekaarũ yake ĩiyũire hinya na ũthaka.   Goocaai MWATHANI, andũ oothe a thĩ; kumiai riiri o na hinya wake. Goocaai rĩĩtwa rĩa MWATHANI rĩrĩa rĩrĩ riiri; ũkaai Hekaarũinĩ yake mũrĩ na iheeo. Thaathayai MWATHANI o we mwene ũnene na riiri; inainaai mũrĩ mbere yake andũ oothe a thĩ!  Ĩraai ndũũrĩrĩ ciothe atĩrĩ, “MWATHANI nĩ we mũthamaki! Thĩ ĩrũmĩĩte ũndũ ĩtangĩenyenyeka; nĩagaatuĩra andũ na kĩhooto.” Igũrũ ta nĩrĩkene, thĩ nayo ta nĩcanjamũke; iria ta nĩrĩrurume o na ciũmbe ciothe iria irĩ kuo. Ithaka ta nĩicanjamũke, o na indo ciothe iria irĩ thĩinĩ wacio! Mĩtĩ yothe ya mũtitũ nĩkiuge ngemi mbere ya MWATHANI, tondũ nĩarooka; arooka gwathana thĩ. Arĩathaga andũ oothe a thĩ na kĩhooto na ũhoro wa ma.