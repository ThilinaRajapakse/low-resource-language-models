 RŨGANO RWA DANIELI NA ARAATA AAKE (.--.) Aanake Aisiraeli gũtwarwo nyũmbainĩ ya Nebukadinezaru  Atĩrĩĩrĩ, mwakainĩ wa gatatũ wa rĩrĩa Jehoiakimu aathamakaga Juda-rĩ, Nebukadinezaru ũrĩa warĩ mũthamaki wa Babiloni nĩokire Jerusalemu na akĩrĩrigiicĩria.  Na rĩĩrĩ, Mwathani nĩetĩkĩrire Jehoiakimu atahwo o hamwe na indo imwe cia Hekaarũ ya Ngai. Nebukadinezaru nĩacitwarire bũrũri wa Babilonia#. Babilonia: Kĩhibirania kiugaga bũrũri wa Shinari., agĩciiga o thĩinĩ wa thitoo cia hekaarũ ya ngai yake. -Thuutha ũcio mũthamaki nĩathire Ashipenazi, ũrĩa warĩ mũnyabaara wake ũrĩa mũnene, athuure aanake amwe kuuma harĩ Aisiraeli arĩa maatahĩĩtwo mooke matungatage thĩinĩ wa nyũmba ya mũthamaki. Aanake acio maagĩrĩirwo gũkorwo moimĩĩte nyũmbainĩ cia andũ arĩa anene, matarĩ na wonje wa mũthemba o na ũrĩkũ, marĩ arũngarũ, marĩ na ũũgĩ mĩthemba mĩthemba na makũhota kũnyiita maũndũ na ihenya. Na ningĩ acooke amarute gũthooma na kwandĩka rũthiomi rwa Akalidea. Mũthamaki nĩathiire na mbere gwathana atĩ aanake acio mũthenya o mũthenya maheagwo irio na ndibei iria we mwene aahũthagĩra, na atĩ thuutha wa mĩaka ĩtatũ ya gũthoomithio magaatwarwo mbere ya mũthamaki. Na rĩĩrĩ, gatagatĩ ka arĩa maathuurirwo nĩkwarĩ Danieli, Hanania, Mishaeli, na Azaria na moimĩĩte mũhĩrĩgainĩ wa Juda. Na rĩĩrĩ, mũnyabaara ũcio nĩamaheire marĩĩtwa mangĩ. Danieli akĩmwĩta Beliteshazaru, Hanania agĩĩtwo Shadiraka, Mishaeli agĩĩtwo Meshaki, naake Azaria agĩĩtwo Abedinego. No rĩĩrĩ, Danieli nĩatuire na ngoro yake atĩ we ndakwĩĩkĩra thaahu na ũndũ wa kũrĩa irio kana kũnyua ndibei iria cioimaga meethainĩ ya mũthamaki na nĩ ũndũ ũcio nĩoririe mũnyabaara ũcio amũteithie. Na atĩrĩ, Ngai nĩateithirie Danieli, agĩtaanahĩrwo na akĩiguĩrwo tha nĩ mũnyabaara ũcio. Na tondũ mũnyabaara nĩetigagĩra mũthamaki akĩĩra Danieli atĩrĩ, “Mũthamaki nĩ we ũtuĩte irio iria mũrĩrĩaga o na kĩrĩa mũrĩnyuaga. Angĩona mũrĩ ahĩnju moothiũinĩ maanyu kũrĩ aanake arĩa angĩ a riika rĩanyu ahota gũkanjũraga.” Hĩndĩ ĩyo Danieli agĩkĩĩra mũndũ ũrĩa waigĩĩtwo nĩ Ashipenazi arorage Danieli, Hanania, Mishaeli, na Azaria atĩrĩ, “Tũrorererie matukũ ikũmi. Nĩtũheeo o mboga tũrĩe na tũheeo maaĩ ma kũnyua. Ũcooke ũringanie moothiũ maitũ na moothiũ ma aanake arĩa angĩ arĩa marĩaga irio cia mũthamaki, na ũkaaruta itua rĩaku kũringana na ũrĩa ũkoona tũhaana.” Naake agĩkĩmeetĩkĩria magerie ũndũ ũcio matukũ ikũmi. Matukũ ikũmi magĩthira moonekire moothiũ mathereete na marĩ atungu gũkĩra aanake arĩa angĩ oothe arĩa maahũthagĩra irio cia mũthamaki. Nĩ ũndũ ũcio mũndũ ũcio wamaroraga akĩmathengeria irio na ndibei iria maatuĩrĩirwo, agakĩmaheaga o mboga. Ngai nĩaheire aanake acio ana ũmenyo, gũtaũkĩrwo nĩ maandĩko na ũũgĩ wothe. Naake Danieli nĩaheirwo ũmenyo wa gũtaũra cioneki na irooto ciothe. Ihinda rĩrĩa mũthamaki atuĩte rĩa kũhaarĩria aanake rĩathira, Ashipenazi akĩmatwara mbere ya Nebukadinezaru. Na rĩĩrĩ, mũthamaki nĩaririe nao oothe, na gatagatĩinĩ kaao oothe gũtiarĩ wamũkenirie ta Danieli, Hanania, Mishaeli na Azaria, kwoguo magĩgĩtuĩka a gũikaranagia na mũthamaki mamũtungatagĩre. Na rĩĩrĩ, angĩamooririe ũndũ wa mũthemba o ũrĩkũ, mũthamaki aiguaga aanake acio marĩ eega gũkĩra ago na ooni maũndũ arĩa oothe maarĩ bũrũri wake wothe. Danieli aikarire nyũmbainĩ ya mũthamaki o nginya mwaka ũrĩa Cairasi mũthamaki wa Perisia aahootire Babilonia. Kĩrooto kĩa Nebukadinezaru