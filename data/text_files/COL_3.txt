  Angĩkorwo nĩmũriũkanĩirio hamwe na Kristũ-rĩ, gĩcaragiei maũndũ marĩa me igũrũ, kũrĩa Kristũ aikarĩĩte mwena wa ũrĩo wa Ngai. Igaai meciiria maanyu harĩ maũndũ ma igũrũ no ti ma gũũkũ thĩ. Nĩ ũndũ nĩmũkuĩte, na muoyo wanyu ũhithĩĩtwo hamwe na Kristũ thĩinĩ wa Ngai. Kristũ nĩ we muoyo witũ, na hĩndĩ ĩrĩa akooneka o na inyuĩ nĩmũkooneka hamwe naake na mũgae riiri wake! Muoyo ũrĩa mũkũrũ na ũrĩa mwerũ Nĩ ũndũ ũcio no mũhaka mũtigane biũ na merirĩria ma maũndũ ma gũũkũ thĩ marĩa marutaga wĩra thĩinĩ wanyu, namo nĩ; ũmaraaya, ũũra thoni, merirĩria mooru, na gũcuumĩkĩra, (amu gũcuumĩkĩra no ũndũ ũmwe na kũhooya mĩhianano.) Nĩ ũndũ wa maũndũ macio, maraakara ma Ngai nĩmagooka kũrĩ arĩa matamwathĩkagĩra.#. Kũrĩ arĩa matamwathĩkagĩra: Maandĩko mamwe matirĩ ciugo ici. O na inyuĩ nĩmwakoragwo na maũndũ ta macio, rĩrĩa mĩtũũrĩre yanyu yathagwo nĩ mo. No rĩu no mũhaka mweherie maũndũ maya: maraakara, mang'ũrĩ, muku, kũrumana, na kwaria maũndũ ma ũũra thoni.  Tigaai kũheenanagia inyuĩ eene nĩ ũndũ nĩmweyaũrire ũmũndũ wanyu ũrĩa mũkũrũ na mĩtugo yaguo yothe,  mũkĩĩhumba ũmũndũ mwerũ, ũrĩa ũrerũhio o nginya ũgĩe na ũmenyo ũhaanane na Ngai ũrĩa waũmbire. Nĩ ũndũ ũcio, rĩu gũtirĩ ũtiganu wa Mũngiriki na Mũyahudi, mũndũ mũruu na ũtarĩ mũruu, mũndũ mũkĩĩgu, mũhooi mĩhianano, o na ngombo na mũndũ ũtarĩ ngombo; Kristũ nĩ we maũndũ moothe, na akoragwo arĩ thĩinĩ wamo moothe.  Inyuĩ mũrĩ andũ a Ngai; nĩamwendire na akĩmũthuura mũtuĩke andũ aake. Nĩ ũndũ ũcio, mwĩhumbeei kũiguanĩra tha, gũtugana, kwĩnyiihia, kũhoorera, na gũkirĩrĩria.  Kiranagĩrĩriai mũndũ na ũrĩa ũngĩ, na muohanagĩre rĩrĩa ũmwe wanyu eekwo ũũru nĩ ũrĩa ũngĩ. Ohanagĩraai o ta ũrĩa Mwathani amuoheire inyuĩ eene. Mbere ya maũndũ macio moothe-rĩ, onanagiai wendani, tondũ nĩguo wohanagia maũndũ moothe magatuĩka maagĩrĩru kũna. Rekeei thaayũ ũrĩa Kristũ aheanaga ũmũtongoragie mũgĩtua matua maanyu nĩ ũndũ thaayũ ũcio nĩguo Ngai amwĩtĩire, tondũ mũrĩ o mwĩrĩ ũmwe. Na mũcookagie ngaatho.  Ningĩ rekeei ũhoro wa Kristũ ũikarage ũingĩhĩĩte mũno thĩinĩ wanyu. Rutanagaai na mũtaaranage mũndũ na ũrĩa ũngĩ na ũũgĩ wothe ũrĩa mũrĩ naguo. Cookagĩriai Ngai ngaatho na ngoro cianyu, mũkĩmũinagĩra thaburi, nyĩmbo cia Ngai, o na nyĩmbo cia kĩĩroho. Maũndũ moothe marĩa mũrĩĩkaga na ciĩko kana na kwaria, meekageei rĩĩtwainĩ rĩa Mwathani Jesũ, mũgĩcookagĩria Ngai Ithe witũ ngaatho na ũndũ wake. Mũtũũranĩrie wa andũ thĩinĩ wa muoyo mwerũ  Inyuĩ atumia, heyagaai athuuri aanyu gĩtĩĩo tondũ ũguo nĩguo mwagĩrĩirwo nĩgwĩka ta Akristiano.  Inyuĩ athuuri, endagaai atumia aanyu na mũtikaamakũũmage.  Inyuĩ ciana, athĩkagĩraai aciari aanyu maũndũinĩ moothe, tondũ ũndũ ũcio nĩũkenagia Mwathani.  Na inyuĩ aciari, mũtikaaraakaragie ciana cianyu mũtikaae gũtũma ikue ngoro.  Inyuĩ ngombo, athĩkagĩraai aathani aanyu a gũũkũ thĩ maũndũinĩ moothe, ti atĩ nĩguo mamwende; maathĩkagĩrei biũ na ngoro cianyu nĩ ũndũ wa ũrĩa mũtĩĩĩte Mwathani. Ũndũ o wothe ũrĩa mũrĩĩkaga, wĩkageei na ngoro yothe, ta arĩ wĩra wa Mwathani mũraruta, no ti wa andũ. Ririkanagaai atĩ Mwathani nĩ we ũkaamũhe kĩrĩa aigĩire andũ aake kĩrĩ ta kĩheeo, tondũ Kristũ nĩ we Mwathani ũrĩa mũtungatagĩra.  Mũndũ ũrĩa wĩkaga ũũru akaarĩhwo kũringana na ũũru ũrĩa eekaga, tondũ Ngai atuagĩra andũ oothe ategũthuurania.