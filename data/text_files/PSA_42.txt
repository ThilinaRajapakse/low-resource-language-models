 GĨKUNDI GĨA KEERĨ (Thab --) Ihooya rĩa mũndũ ũrĩ ithaamĩrioinĩ#. Thaburi ĩno nĩ irebeta rĩandĩkirwo nĩ aariũ a Kora. Wee Ngai ngoro yakwa ĩkwĩrirĩirie, o ta ũrĩa thwariga ĩriragĩria tũrũũĩ twĩ na maaĩ mahehu wega. Ngoro yakwa ĩnyooteire Ngai, Ngai ũrĩa ũrĩ muoyo. Ĩ nĩrĩ ngooka gũthaathaiya mbere yaku! Ndĩraga mũthenya na ũtukũ, irio ciakwa no maithori tu; hingo ciothe thũ ciakwa inyũrũragia ikĩnjũũragia atĩrĩ, “Kaĩ Ngai waku e ha?”  Nĩnguaga ngoro, ndaririkana hĩndĩ ya tene, ũrĩa ndathiaga nyũmbainĩ ya Ngai hamwe na andũ arĩa angĩ ndĩmatongoreetie, twĩ gĩkundi kĩa andũ makeneete, tũkĩinaga na tũkĩgoocaga Ngai twanĩrĩire. Nĩkĩ wee ngoro yakwa, ũrĩ na ihooru ũguo? ũratangĩka ũguo nĩkĩ? Wĩhoke Ngai nĩ gũkorwo nĩndĩrĩmũgooca o rĩngĩ, o we mũhonokia wakwa na Ngai wakwa. -Gũũkũ ithaamĩrioinĩ ngoro yakwa nĩrathĩĩnĩka mũno, kwoguo nĩndĩmũririkanaga. Nĩarekeetie ndiihũ cia kĩeha ikahuba ngoro yakwa, ndia cia kũrĩa kũriku gũtarĩ gĩturi irananamĩra o ta mũiyũro wa maaĩ, na ta ndururumo cia maaĩ maraikũrũka meerekeire Rũũĩ rwa Jorodani moimĩĩte kĩrĩmainĩ kĩa Herimoni na kĩa Mizari. MWATHANI aronanagia ũtugi wake mũthenya, nĩguo ndĩmũinagĩre ũtukũ, ta arĩ ihooya ndĩrahooya harĩ Ngai mwene ũtũũro wakwa.  Njũũragia Ngai, o we mũngitĩri atĩrĩ, “Ũriganĩirwo nĩ niĩ nĩkĩ? Thiaga ndĩthikĩire nĩ ũrĩa thũ ciakwa ihinyĩrĩirie nĩkĩ?” Nĩhehenjeetwo nĩ irumi iria thũ ciakwa iranuma ikĩnjũũragia itegũtigithĩria atĩrĩ, “Kaĩ Ngai waku e ha?” Nĩ kĩĩ, wee ngoro yakwa, ũrĩ na ihooru ũguo? Ũratangĩka ũguo nĩkĩ? Wĩĩhoke Ngai nĩ gũkorwo nĩndĩrĩmũgooca o rĩngĩ, o we mũhonokia wakwa na Ngai wakwa.