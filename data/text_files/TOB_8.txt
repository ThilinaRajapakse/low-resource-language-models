 Ngoma kũingatwo Rĩrĩa maarĩĩkirie kũrĩa, mathaa ma toro maakinya, aciari a Sara makiumagaria Tobia makĩmũtwara kũrĩa Sara aarĩ. Na rĩrĩa aathiaga akĩririkana ciugo cia Rafaili, kwa ũguo akĩoya ini rĩrĩa rĩa thamaki na ngoro ya yo kuuma mondoinĩ ĩrĩa aaciĩkĩrĩĩte. Agĩcooka agĩciĩkĩra ũbaaniinĩ wakanaga.  Na rĩrĩa ngoma ĩyo yaiguire mũrukĩ ũcio, ĩkĩũrĩra bũrũri wa Misiri#. Misiri: Misiri gweciiragĩrio atĩ nĩkuo kũndũ kũrĩa kũraaya mũno thĩinĩ wa thĩ na nĩkuo kwarĩ mũciĩ wa ngoma.. Naake Rafaili akĩmĩteng'eria, akĩmĩnyiitĩra kuo, na o rĩmwe akĩmĩoha mooko na magũrũ. Ihooya rĩa Tobia Aciari maahinga mũrango, Tobia na Sara magĩtigwo marĩ oiki. Tobia agĩũkĩra akiuma ũrĩrĩ akĩĩra mũtumia wake atĩrĩ, “Ũkĩra mwendwa wakwa. Reke tũhooe nĩguo Mwathani atũiguĩre tha na atũgitĩre.”  Naake Tobia akĩambĩrĩria kũhooya atĩrĩ: “Ngai wa maithe maitũ, wee nĩwagĩrĩirwo nĩkũgoocwo. Rĩĩtwa rĩaku rĩrokumagio nginya tene na tene nĩ ciũmbe ciaku ciothe thĩinĩ wa igũrũ na thĩ.  Wee nĩwombire Adamu na ũkĩmũhe mũtumia wake Hawa atuĩke mũmũteithia na mũmũtiirĩrĩri. Nao magĩtuĩka aciari a andũ oothe. Ũkiuga atĩrĩ, ‘Ti wega mũndũ mũrũme gũikara arĩ wiki. Nĩngũmũthondekera mũmũteithia mwagĩrĩru’ Mwathani niĩ thuurĩĩte Sara nĩ ũndũ nĩkwagĩrĩire, no ti ũndũ wa ũmaraaya. Twagũthaitha ũtũiguĩre tha na ũtũhotithie tũgaakũra tũrĩ hamwe.” Nao eerĩ makiuga “Ameni.” Nao magĩthiĩ ũrĩrĩ magĩkoma ũtukũ ũcio. Aciari gũtangĩka Thuuthainĩ ũtukũ o ro ũcio Ragueli agĩĩta ndungata ciake na marĩ hamwe magĩthiĩ makĩenja mbĩĩrĩra, amu Ragueli eeciiragia atĩ Tobia o naake nĩegũkua, na andũ macooke mamathekerere na mamanyarare. Marĩĩkia kwenja mbĩĩrĩra, Ragueli agĩcooka nyũmba, akĩĩra mũtumia wake atĩrĩ, “Tũma ndungata ĩmwe ya mũirĩĩtu ĩthiĩ ĩkarore kana Tobia arĩ o muoyo, nĩ geetha angĩkorwo ndarĩ muoyo tũmũthike mbere ya mũndũ o wothe kũmenya.” Kwoguo magĩgĩtũma ndungata ya mũirĩĩtu, naake akĩgwatia taawa agĩthiĩ akĩhingũra mũrango akĩingĩra, akĩmakora eerĩ marĩ toro. Agĩcooka akĩĩra Ragueli na Edina atĩ Tobia aarĩ muoyo na ndaarĩ ũndũ ooneete. Naake Ragueli akĩgooca Ngai wa igũrũ akiuga atĩrĩ: Ihooya rĩa Ragueli “Nĩtwagĩrĩirwo nĩgũkũgooca wee Ngai. Andũ aaku marokũgooca nginya tene. Marokũgooca marĩ na ngoro theru. Nĩngũkũgooca tondũ nĩũtũmĩĩte ngĩe na gĩkeno; gũtituĩkĩkĩĩte ũrĩa niĩ ndĩretigagĩra; no nĩũtũtugĩĩte kũringana na ũrĩa tha ciaku irĩ nyingĩ. Nĩwagĩrĩirwo nĩ ũgooci witũ, wee Mwathani. Nĩũiguĩrĩire ciana ici tha, ciana cia mũũmwe cia aciari aacio. Rĩu cihe tha ciaku na ũgitĩri waku. Reke itũũre ũtũũro wacio irĩ na gĩkeno na wendo.” Ragueli agĩcooka agĩatha ndungata ciake icookie mbĩĩrĩra ĩyo tĩĩri mbere ya gũkĩe. Iruga rĩa ũhiki Thuutha wa ũguo Ragueli akĩĩra mũtumia wake aruge mĩgate mĩingĩ, naake agĩthiĩ rũũruinĩ rwake akĩreehe ndeegwa igĩrĩ na ndũrũme inya. Akĩĩra ndungata ciake icithĩnje mahaarĩrie iruga rĩa ũhiki.  Agĩcooka agĩĩta Tobia akĩĩhĩta#. Akĩĩhĩta: Maandĩko mamwe moigaga; akiuga. akĩmwĩraga, “Ndũkuuma gũũkũ mĩthenya ikũmi na ĩna ĩtathirĩĩte. Ũgũikara gũũkũ ũkĩrĩaga na ũkĩnyuaga ũgĩkenagia mwarĩ wakwa ũrĩa ũkoreetwo na kĩeha kĩnene. Thuutha wa ũguo nĩũgaakuua nuthu ya indo cia Ragueli ũinũke nacio kũrĩ thooguo ũrĩ na thaayũ na ũrĩ o mwega. Nuthu ĩyo ĩngĩ ũkooya twakua. Mwana wakwa wĩyũmĩrĩrie. Ndĩ thooguo na Edina nĩ maitũguo. Kuuma rĩu tũrĩ aciari aaku o ta ũrĩa tũrĩ aciari a Sara. Wĩyũmĩrĩrie mwana wakwa.”