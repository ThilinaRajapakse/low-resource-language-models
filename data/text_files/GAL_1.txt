 Kuuma kũrĩ niĩ Paũlũ, ũrĩa watuĩkire mũtũmwo ti na ũndũ wa gwĩtwo kana kwarĩrĩrio nĩ mũndũ, no nĩ na ũndũ wa gwĩtwo nĩ Jesũ Kristũ o hamwe na Ngai Ithe ũrĩa wamũriũkirie akiuma kũrĩ akuũ. Nĩtwamũgeithia inyuĩ andũ a makanitha ma Galatia twĩ na aariũ na aarĩ a Ithe witũ oothe arĩa twĩ hamwe nao: Mũrogĩa na wega na thaayũ iria ciumaga kwĩ Ngai Ithe witũ o hamwe na Mwathani Jesũ Kristũ. Kristũ nĩerutire we mwene nĩ ũndũ wa meehia maitũ, nĩguo atũhonokie kuuma maũndũinĩ mooru ma matukũ maya, kũringana na wendi wa Ngai, o we Ithe witũ. Ngai arogoocwo tene na tene! Ameni. Ũhoro ũrĩa Mwega nĩ ũmwe tu Inyuĩ nĩmũũmakĩĩtie nĩ ũndũ thuutha wa ihinda o iniini nĩmũratiganĩria ũrĩa wamwĩtire na ũndũ wa wega wa Kristũ, mũkarũmĩrĩra ũhoro mwega wa mũthemba ũngĩ. Atĩrĩĩrĩ, gũtirĩ ũhoro mwega wa mũthemba ũngĩ. Ndoiga ũguo tondũ nĩkũrĩ andũ maramũthĩĩnia makĩenda kũgarũra Ũhoro ũrĩa Mwega wa Kristũ. O na ithuĩ tũngĩmũhunjĩria ũhoro mwega wa mũthemba ũngĩ, kana o na mũraika angiuma igũrũ ooke amũhunjĩrie ũhoro mwega wa mũthemba ũngĩ tiga ũrĩa twamũhunjĩirie, aronyiitwo nĩ kĩrumi! Ũhoro ũyũ nĩtũugĩĩte, na no ngũũgweta o rĩngĩ atĩ; mũndũ o na ũrĩkũ angĩmũhunjĩria Ũhoro Mwega wa mũthemba ũngĩ tiga ũrĩa mwetĩkĩrire aronyiitwo nĩ kĩrumi! Ngiuga ũguo-rĩ, nĩ andũ ndĩrenda mandue mwega kana nĩ Ngai? Nĩ andũ ndĩrenda gũkenia? Korwo no andũ ndũire ngeragia gũkenia-rĩ, ndikĩagĩrĩirwo nĩ gũkorwo ndĩ ndungata ya Kristũ. Ũrĩa Paũlũ aatuĩkire mũtũmwo Rekeei ndĩmwĩre, aariũ na aarĩ a Ithe witũ atĩ Ũhoro ũrĩa Mwega hunjagia nduumĩĩte kũrĩ mũndũ. Atĩrĩĩrĩ, Ũhoro ũcio ndianengerirwo nĩ mũndũ kana ngĩthoomithio nĩ mũndũ. Jesũ Kristũ we mwene nĩ we wanguũrĩirie ũhoro ũcio.  Nĩmũiguĩte ũrĩa ndatũũraga na hau kabere rĩrĩa ndarũmagĩrĩra na kĩyo kĩnene ndini ya Ayahudi, o na mũkaigua ũrĩa ndanyariiraga kanitha wa Ngai itarĩ na tha, ngĩgeragia mũno kũũniina.  Ũhoroinĩ wa kũrũmĩrĩra mĩtugo ya Ayahudi-rĩ, ndarĩ mbere ya Ayahudi aingĩ a riika rĩakwa, na nĩndeheanĩĩte mũno maũndũinĩ ma mĩtugo ya ndũire ya maithe maitũ.  No rĩĩrĩ, Ngai nĩathuurire na ũndũ wa wega wake o na itarĩ mũciare akĩnjĩta ndĩmũtungatagĩre. Na rĩĩrĩ, rĩrĩa oonire arĩ wega aanguũrĩirie Mũũriũ nĩguo ngahunjie Ũhoro wake kũrĩ andũ a ndũũrĩrĩ, ndiathiire gũtaarwo nĩ mũndũ o wothe, kana ngĩthiĩ Jerusalemu kuonana na arĩa maatuĩkĩĩte atũmwo mbere yakwa; ndathiire Arabia, thuutha ũcio ngĩcooka Damasiki o rĩngĩ.  Thuutha wa mĩaka ĩtatũ nĩguo ndathiire Jerusalemu gũceerera Petero, ngĩikara naake matukũ ikũmi na mataano. Atũmwo acio angĩ tũtionanire nao o tiga Jakubu#. Atũmwo acio angĩ tũtionanire nao o tiga Jakubu: Maandĩko mamwe moigaga; gũtirĩ mũndũ ũngĩ tuonanire naake o tiga Jakubu. mũrũ wa nyina na Mwathani. Ũhoro ũyũ ndĩrandĩka nĩ wa ma, Ngai nĩ mũira atĩ ndiraheenania! Thuutha ũcio nĩndacookire ngĩthiĩ Siria na Kilikia. Nginyagia hĩndĩ ĩyo andũ a kanitha wa Judea matianjũũĩ niĩ mwene, no kũigua maiguaga atĩrĩ: “Mũndũ ũrĩa watũũraga atũnyariiraga rĩu nĩkũhunjia arahunjia ũhoro wa wĩtĩkio o ũcio eendaga kũniina!” Nao magĩkĩgooca Ngai nĩ ũndũ wakwa.