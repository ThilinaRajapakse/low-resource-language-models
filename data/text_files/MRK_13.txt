 Jesũ kwaria ũhoro wa kwanangwo kwa Hekaarũ (Mat .-; Luk .-) Na rĩrĩa Jesũ oimaga Hekaarũinĩ, mũrutwo ũmwe wake akĩmwĩra atĩrĩ, “Mũrutani tarora! Kaĩ mahiga maya na mĩako ĩno nĩ mĩthaka-ĩ!” Naake Jesũ akĩmwĩra atĩrĩ, “Nĩũkuona mĩako ĩno mĩnene ũũ? Haaha hatirĩ ihiga rĩgaatigwo igũrũ wa rĩrĩa rĩngĩ; moothe nĩmakaamomorwo.” Mathĩĩna na kũnyariirwo (Mat .-; Luk .-) Hĩndĩ ĩrĩa Jesũ aikarĩĩte thĩ kĩrĩmainĩ kĩa Mĩtamaiyũ ang'etheire Hekaarũ, Petero, Jakubu, Johana o hamwe na Anderea magĩũka kũrĩ we marĩ oiki makĩmwĩra atĩrĩ, “Tatwĩre maũndũ macio mageekĩka rĩ, na tũkaamenya na kĩ atĩ nĩmakuhĩrĩirie?” Naake Jesũ akĩmacookeria atĩrĩ, “Mwĩmenyagĩrĩreei mũtikaahĩtithio nĩ mũndũ o na ũrĩkũ. Amu andũ aingĩ nĩmagooka makiugaga atĩ maraaria handũinĩ haakwa makiugaga atĩrĩ, ‘Nĩ niĩ Kristũ!’ Nao nĩmakaahĩtithia andũ aingĩ. Na rĩrĩa mũkaigua ũhoro wa mbaara mũtikaanetigĩre. Maũndũ ta macio no mũhaka mooneke no ti atĩ ũcio nĩguo mũthia wa thĩ. Mabũrũri o na moothamaki nĩmagookanĩrĩra na nĩgũkaagĩa na ithingithia kũndũ kũingĩ, na kũgĩe ng'aragu. Maũndũ macio nĩ mo kĩambĩrĩria kĩa ruwo ta rwa mũtumia akĩheeo mwana.  “No inyuĩ mwĩmenyerereei tondũ nĩmũkaanyiitwo mũtwarwo kĩamainĩ. Ningĩ nĩmũkaahũũrĩrwo thunagogiinĩ, na mũrũũgamio mbere ya anene na athamaki. Na inyuĩ nĩmũkaamahunjĩria Ũhoro ũrĩa Mwega. No ithirĩro rĩtaanakinya no mũhaka Ũhoro ũrĩa Mwega ũkaahunjĩrio andũ oothe. Rĩrĩa mũkaanyiitwo mũtwarwo igootiinĩ mũtikaanetange mũgĩciiria ũrĩa mũkoiga. Hĩndĩ ĩyo yakinya-rĩ, mũkoiga ũrĩa mũkaahotithio, nĩ ũndũ Roho Mũtheru nĩ we ũkaaria e thĩinĩ wanyu. Mũndũ nĩakaanengerana mũrũ wa nyina akooragwo, na mũthuuri anengerane mwana wake, na ciana ciũkĩrĩre aciari imooragithie.  Nao andũ nĩmakaamũmena nĩ ũndũ wakwa. No ũrĩa ũgaakirĩrĩria kinya ithirĩro, ũcio nĩakaahonokio. Kĩndũ gĩ thaahu na magigi (Mat .-; Luk .-)  “Nĩmũkoona ‘Kĩndũ gĩ thaahu na magigi’ kĩrĩ harĩa gĩtaagĩrĩire gũkorwo!” (Ũrĩa ũrathooma nĩamenye na ma ũrĩa gũkwĩrwo!) “Hĩndĩ ĩyo arĩa me Judea nĩmakoorĩra irĩmainĩ.  Naake mũndũ ũrĩa ũgaakorwo nyũmba igũrũ, ndakaaharũrũke kana atoonye nyũmba kũgĩĩra kĩndũ, kana ũrĩa wĩ mũgũnda acookere nguo ciake mũciĩ. Kaĩ atumia arĩa magaakorwo marĩ na nda hĩndĩ ĩyo, o na arĩa magaakorwo makĩongithia nĩmakoona ruwo rũnene-ĩ! Hooyai Ngai atĩ maũndũ macio matikaanakinye hĩndĩ ya heho!  Amu hĩndĩ ĩyo nĩgũkooneka mathĩĩna makĩrĩĩte marĩa moothe maanoonwo kuuma rĩrĩa Ngai oombire thĩ kinyagia rĩu, na gũtirĩ hĩndĩ gũkooneka ta macio rĩngĩ. No Mwathani nĩanyiihanyiihĩĩtie matukũ ma mathĩĩna macio nĩ ũndũ wa arĩa aake athuure. Tiga nĩ ũguo gũtirĩ mũndũ ũngĩgaatigara. “Hĩndĩ ĩyo mũndũ angĩkaamwĩra atĩrĩ, ‘Kristũ arĩ haaha!’ kana ‘Nĩwe ũũrĩa!’ mũtikaaneetĩkie. Andũ mekwĩĩta Kristũ na anabii a maheeni nĩmakooneka, na moonanie moorirũ na ciama makĩenda kũhĩtithia o na arĩa athuure a Ngai korwo no kũhoteke. No inyuĩ mwĩmenyagĩrĩreei, amu nĩndamwĩra ũhoro wothe ihinda rĩtaanakinya. Gũũka kwa Mũrũ wa Mũndũ (Mat .-; Luk .-)  “Na rĩĩrĩ, thuutha wa hĩndĩ ĩyo ya mathĩĩna riũa nĩrĩgaatuĩka nduma, mweri ũtige gũcooka kwara,  nacio njata ciume igũrũ igwe thĩ, namo maahinya ma igũrũ meenyenyio.  Hĩndĩ ĩyo Mũrũ wa Mũndũ nĩakooneka agĩũka arĩ thĩinĩ wa matu, e na hinya mũingĩ na riiri. Naake nĩagaatũma araika makoonganie arĩa oothe athuure kuuma mĩena ĩrĩa ĩna yumaga rũhuuho, o na kuuma ituri ciothe cia thĩ na cia igũrũ. Ũrutani kuuma harĩ mũkũyũ (Mat .-; Luk .-) “Mwĩruteei na mũkũyũ; honge ciaguo ciambĩrĩria kũruta mathangũ nĩmũmenyaga atĩ hĩndĩ ya ũrugarĩ ĩ hakuhĩ. Ũguo no taguo rĩrĩa mũkoona maũndũ macio magĩĩkĩka mũkaamenya atĩ Mũrũ wa Mũndũ e hakuhĩ o ta mũrangoinĩ.#. Mũrũ wa Mũndũ e hakuhĩ o ta mũrangoinĩ: Kana; ihinda rĩ hakuhĩ. Ngũmwĩra na ma atĩ, rũciaro rũũrũ rũtigaathira maũndũ macio moothe matahingĩĩte. Igũrũ na thĩ nĩigaathira, no ciugo ciakwa itigaathira. Gũtirĩ mũndũ ũũĩ mũthenya kana thaa (Mat .-)  “Gũtirĩ mũndũ ũũĩ rĩrĩa mũthenya ũcio ũgaakinya kana thaa, o na araika arĩa me igũrũ, kana Mũũriũ tiga o Ithe wiki. Ikaragaai mwĩmenyereire na mwĩhũũgĩĩte tondũ mũtiũĩ rĩrĩa ihinda rĩu rĩgaakinya.  Gũkaahaana ta mũndũ athiĩte rũgendo agatiga agaĩra ndungata ciake mawĩra maacio, na akaiga mũikaria wa mũciĩ kĩhingoinĩ. Nĩ ũndũ ũcio mwĩhũũgageei, tondũ mũtiũĩ rĩrĩa mwene mũciĩ agacooka. Ahota gũgaacooka hwaĩinĩ kana ũtukũ gatagatĩ kana ngũkũ ĩkĩgamba, o na kana ruoro rũgĩtema. Kĩĩhũgeei ndakaanooke o rĩmwe nĩguo amũkore mũkomeete. Ũguo ngũmwĩra noguo ngwĩra andũ oothe: Mwĩhũũgageei!”