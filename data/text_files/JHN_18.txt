 Kũnyiitwo kwa Jesũ (Mat .-; Mar .-; Luk .-) Na rĩĩrĩ, Jesũ arĩĩkia kũhooya, akiumagara arĩ na arutwo aake magĩthiĩ makĩringa mũrĩmo ũũrĩa ũngĩ wa mũkuru wa karũũĩ ga Kidironi. Nakuo kũu nĩkwarĩ na mũgũnda, naake Jesũ na arutwo aake magĩtoonya kuo. Na rĩĩrĩ, Judasi, ũrĩa wamũkunyanĩire, nĩoĩ harĩa Jesũ aamenyereete gũcemanagia kuo na arutwo aake maita maingĩ. Kwoguo Judasi agĩgĩthiĩ kuo arĩ na thigari na arangĩri a Hekaarũ, matũmĩĩtwo nĩ athĩnjĩri Ngai arĩa anene hamwe na Afarisai. Maathiire makuuĩĩte indo cia mbaara na magakuua mataawa na imũrĩ. Tondũ Jesũ nĩamenyaga maũndũ moothe marĩa aakirie kuona, agĩkiumĩra akĩmooria atĩrĩ, “Nũũ mũracaria?” Nao makĩmũcookeria atĩrĩ, “Nĩ Jesũ wa Nazarethi.” Naake agĩkĩmeera atĩrĩ, “Nĩ niĩ we.” Naake Judasi, ũrĩa wamũkunyanĩire, aarũũgamĩĩte o hau me na andũ acio. Na rĩĩrĩ, rĩrĩa Jesũ aameerire atĩrĩ, “Nĩ niĩ we,” magĩcooka na thuutha makĩgũa thĩ. Naake Jesũ akĩmooria o rĩngĩ atĩrĩ, “Nũũ mũracaria?” Nao makĩmũcookeria atĩrĩ, “Nĩ Jesũ wa Nazarethi.” Jesũ akĩmeera atĩrĩ, “Nĩndamwĩra atĩ nĩ niĩ we. Kwoguo angĩkorwo nĩ niĩ mũracaria-rĩ, rekeei aya angĩ mathiĩ.” (Oigire ũguo nĩ geetha ũrĩa oigĩĩte mbere ĩyo ũhinge, rĩrĩa oigire atĩ, “Awa, nditeete mũndũ o na ũmwe wa arĩa waheire.”) Na rĩĩrĩ, Simoni Petero aarĩ na rũhiũ rwa njora; naake agĩkĩrũcomora, agĩtinia ngombo ya Mũthĩnjĩri Ngai Ũrĩa Mũnene gũtũ kwa ũrĩo. Ngombo ĩyo yetagwo Maliku.  Jesũ akĩĩra Petero atĩrĩ, “Cookia rũhiũ njorainĩ! Gĩkombe kĩa mathĩĩna kĩrĩa Awa aheete-rĩ, no njage gũkĩnyua?” Jesũ gũtwarwo kwĩ Anasi Nacio thigari icio i hamwe na mũtongoria wacio o na arangĩri a Ayahudi ikĩnyiita Jesũ, ikĩmuoha. Ikĩamba kũmũtwara kwĩ Anasi, mũthoniwe wa Kaiafa, ũrĩa warĩ Mũthĩnjĩri Ngai Mũnene mwaka ũcio.  Na rĩĩrĩ, Kaiafa nĩ we wataarĩĩte Ayahudi atĩ nĩkwagĩrĩire mũndũ ũmwe akuĩre andũ oothe. Petero gũkaana Jesũ (Mat .-; Mar .-; Luk .-) Naake Simoni Petero na mũrutwo ũngĩ makiuma Jesũ thuutha. Tondũ mũrutwo ũcio ũngĩ nĩoĩkaine nĩ Mũthĩnjĩri Ngai ũcio Mũnene, agĩkĩngĩrania na Jesũ kinya kũu nja ya nyũmba ya mũthĩnjĩri Ngai ũcio mũnene. Ĩndĩ Petero agĩtigwo kĩhingoinĩ. Naake mũrutwo ũcio woĩkaine nĩ Mũthĩnjĩri Ngai Ũrĩa Mũnene agĩcooka nja, akĩaria na mũirĩĩtu ũrĩa waikaragia kĩhingo, agĩtoonyia Petero thĩinĩ. Naake mũirĩĩtu ũcio waikaragia kĩhingo akĩũria Petero atĩrĩ, “Githĩ o nawe ndũrĩ ũmwe wa arutwo a mũndũ ũũrĩa?” Petero agĩcookia atĩrĩ, “Aaca niĩ ndirĩ ũmwe wao.” Na rĩĩrĩ, tondũ nĩkwarĩ na heho arangĩri o na ndungata nĩciakĩĩtie mwaki wa makara igootagĩra hau nja irũngiĩ. Nĩ ũndũ ũcio Petero o naake agĩthiĩ akĩrũũgama hamwe nao oote mwaki. Jesũ kũũrio ciũria nĩ Mũthĩnjĩri Ngai Ũrĩa Mũnene (Mat .-; Mar .-; Luk .-) Naake Mũthĩnjĩri Ngai ũcio Mũnene agĩkĩũria Jesũ ũhoro wa arutwo aake o na wa maũndũ marĩa aarutanaga. Jesũ akĩmũcookeria atĩrĩ, “Niĩ ndũũraga njaragia ndĩ mbere ya andũ itekwĩhitha; moorutani maakwa moothe ndĩmarutanagĩra thunagogiinĩ na thĩinĩ wa Hekaarũ kũrĩa Ayahudi oothe macemanagia. Niĩ ndirĩ ndaarĩria andũ hithoinĩ. Ũgũkĩnjũũria nĩkĩ? Ũria andũ arĩa manjiguire; moorie ũrĩa ndameerire nĩ o mooĩ ũrĩa ndoigire.” Na rĩrĩa Jesũ oigire ũguo, mũrangĩri ũmwe wa arĩa maarĩ hau akĩmũgũtha rũhĩ akĩmũũria atĩrĩ, “Ũguo nĩguo ũgũcookeria Mũthĩnjĩri Ngai Ũrĩa Mũnene?” Naake Jesũ akĩmũcookeria atĩrĩ, “Angĩkorwo nĩndoiga ũndũ mũũru, ĩra andũ na uuge ũndũ ũcio nĩ ũrĩkũ. No angĩkorwo ũguo ndoiga nĩguo kũrĩ-rĩ, wakĩngũthĩra kĩ?” Hĩndĩ ĩyo Anasi akĩneana Jesũ arĩ o muohe atwarwo gwa Kaiafa Mũthĩnjĩri Ngai Ũrĩa Mũnene. Petero gũkaana Jesũ rĩngĩ (Mat .-; Mar .-; Luk .-) Na rĩĩrĩ, Petero arũũgamĩĩte o hau agĩota mwaki andũ arĩa maarĩ ho makĩmũũria atĩrĩ, “Githĩ o nawe ndũrĩ ũmwe wa arutwo a mũndũ ũũrĩa?” Petero agĩkaana akiuga atĩrĩ, “Niĩ ndirĩ ũmwe wao.” Ningĩ ngombo ĩmwe ya Mũthĩnjĩri Ngai ũcio Mũnene, yatarainie na mũndũ ũrĩa Petero aatinĩĩtie gũtũ, ĩkĩũria Petero atĩrĩ, “Na githĩ wee ndikuonire naake mũgũndainĩ?” Petero agĩkaana o rĩngĩ, na o hĩndĩ ĩyo ngũkũ ĩgĩkũga. Jesũ gũtwarwo kwĩ Pilato (Mat .-,-; Mar .-; Luk .-) Na rũũciinĩ tene, makĩruta Jesũ gwa Kaiafa makĩmũtwara mũciĩ kwa Pilato. Anene a Ayahudi matiaingĩrire kwa Pilato matikaae kũnyiitwo nĩ thaahu mataanarĩa Bathaka. Nĩ ũndũ ũcio Pilato agĩkiuma nja akĩmooria atĩrĩ, “Mũndũ ũyũ mũramũthitangĩra maũndũ marĩkũ?” Nao makĩmũcookeria atĩrĩ, “Korwo gũtirĩ ũndũ mũũru eekĩĩte tũtingĩamũreehe kũrĩ we.” Naake Pilato agĩkĩmeera atĩrĩ, “Kĩmuoei mũkamũciirithie arĩ inyuĩ kũringana na Watho wanyu.” Nao makĩmũcookeria atĩrĩ, “Ithuĩ tũtiĩtĩkĩrĩĩtio kũũraga mũndũ.”  (Gwekĩkire ũguo nĩ geetha ũrĩa Jesũ oigĩĩte ũhinge rĩrĩa aarĩĩtie ũhoro wa gĩkuũ kĩrĩa agaakua.) Pilato agĩgĩcooka nyũmba thĩinĩ agĩĩta Jesũ akĩmũũria atĩrĩ, “Atĩ wee nĩ we Mũthamaki wa Ayahudi?” Naake Jesũ akĩmũũria atĩrĩ, “Ũkũũria ũguo nĩ tondũ nĩguo andũ makwĩrĩĩte ũhoro wakwa kana nĩ tondũ nĩguo wee ũũĩ?” Pilato akĩmwĩra atĩrĩ, “Ũgwĩciiria niĩ ndĩ Mũyahudi? Nĩ andũ aanyu, hamwe na athĩnjĩri Ngai arĩa anene makũreehire kũrĩ niĩ. Wĩkĩĩte atĩa?” Naake Jesũ agĩcookia atĩrĩ, “Ũthamaki wakwa ti wa gũũkũ thĩ; korwo nĩ wa gũũkũ thĩ, arũmĩrĩri aakwa mangĩrĩ kũndũĩrĩra ndikaneanwo kũrĩ anene a Ayahudi. Ĩndĩ ũthamaki wakwa ti wa gũũkũ thĩ!” Pilato agĩkĩmũũria atĩrĩ, “Kwoguo wee ũkĩrĩ mũthamaki?” Naake Jesũ akĩmũcookeria atĩrĩ, “Wee nĩ we woiga atĩ ndĩ mũthamaki. Niĩ ndaciarirwo na ngĩũka gũũkũ thĩ nĩ ũndũ wa gĩtũmi kĩmwe tu, heanage ũhoro wa ma. Mũndũ o wothe wa ũhoro wa ma nĩathikagĩrĩria.” Pilato akĩmũũria atĩrĩ, “Ũhoro wa ma ũkĩrĩ ũrĩkũ?” Jesũ gũtuĩrwo kũũragwo (Mat .-; Mar .-; Luk .-) Hĩndĩ ĩyo Pilato akiuma nja akĩĩra Ayahudi atĩrĩ, “Niĩ ndirona ũũru ũrĩa mũndũ ũyũ eekĩĩte. Tondũ kũringana na mũtugo wanyu nĩ atĩ hĩndĩ ya Bathaka ngamuohorera mũndũ ũmwe-rĩ, rĩu nĩmũkwenda ndĩmuohorere mũthamaki wa Ayahudi?” No o magĩitĩka kwanĩrĩra makiugaga atĩrĩ, “Aaca! Tũtikwenda ũcio! Tũkwenda Baraba!” (Baraba aarĩ mũtuunyani.)