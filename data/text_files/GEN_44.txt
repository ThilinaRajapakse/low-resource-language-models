 Gĩkombe kĩrĩa kĩagĩĩte Na rĩĩrĩ, Josefu nĩathire ndungata ĩrĩa yarũũgamĩrĩire mũciĩ wake atĩrĩ, “Ĩkĩrĩra andũ aya irio o iria mangĩhota gũkuua makũniainĩ maao, na mbeeca cia o mũndũ ciĩkĩrwo mũromoinĩ wa ikũnia rĩake. Ningĩ gĩkombe kĩrĩa gĩakwa kĩa betha, ũgĩĩkĩre mũromoinĩ wa ikũnia rĩa ũcio mũnyiinyi hamwe na mbeeca cia irio ciake.” Ndungata ĩyo ĩgĩgĩĩka o ta ũguo yerirwo. Mũthenya ũyũ ũngĩ rũũciinĩ tene makĩĩrwo no makĩinũke na ndigiri ciao. Na rĩĩrĩ, matathiĩte kũraaya mũno na itũũra, Josefu akĩĩra ndungata ĩrĩa yarũũgamĩrĩire mũciĩ wake atĩrĩ, “Teng'eria andũ acio, wamakinyĩra ũmoorie atĩrĩ, ‘Mũrĩhĩĩte wega na ũũru nĩkĩ? Mũiyĩte gĩkombe kĩa betha kĩa mũnene wakwa nĩkĩ? Nĩkĩo anyuaga nakĩo, na nokĩo aragũraga nakĩo. Nĩmwĩkĩĩte ũũru mũno.’ ” Rĩrĩa ndungata ĩyo yamakinyĩrĩire, ĩgĩcookera ciugo icio. Nao makĩmĩĩra atĩrĩ, “Mũthuuri ũyũ, ũrenda kuuga atĩa na ciugo icio? Tũkwĩhĩta atĩ gũtirĩ ũndũ ta ũcio twĩkĩĩte. Wee nĩũũĩ atĩ nĩtũracookirie kuuma Kanaani mbeeca iria tuonire mĩromoinĩ ya makũnia maitũ. Tũngĩkĩiya betha kana thahabu kuuma kwa mwathi waku nĩkĩ? Atĩrĩĩrĩ, kĩngĩkorwo kĩ na ũmwe witũ, nĩekũũragwo na ithuĩ acio angĩ tũtuĩke ngombo cia mwathi witũ.” Naake akĩmeera atĩrĩ, “Ĩĩ, nĩndeetĩkĩra ũguo mwoiga; no rĩĩrĩ, ũrĩa ũgũkorwo na gĩkombe, no we ũgũtuĩka ngombo yakwa, acio angĩ no mathiĩ.” Magĩkĩruta makũnia maao na ihenya makĩmaiga thĩ, na o mũndũ akĩohora rĩake. Ndungata ya Josefu ĩgĩgĩcaria na kinyi, yambĩrĩirie na ikũnia rĩa ũrĩa mũkũrũ nginya rĩa ũrĩa mũnyiinyi, nakĩo gĩkombe gĩkĩoneka ikũniainĩ rĩa Benjamini. Aariũ a ithe magĩtarũranga nguo ciao nĩ ũndũ wa kĩeha, magĩcooka makĩigĩrĩra mĩrigo yao ndigiri igũrũ, magĩcooka itũũrainĩ. Rĩrĩa Juda na aariũ a ithe maakinyire kwa Josefu, Josefu aarĩ o kuo. Nao makĩmũinamĩrĩra. Naake akĩmooria atĩrĩ, “Nĩ atĩa ũguo mwĩkĩĩte? Mũtiramenyaga atĩ mũndũ wĩ ta hau ndĩ no amenye aragũra?” Naake Juda akĩmwĩra atĩrĩ, “Ithuĩ rĩu tũkwaria tuuge atĩa? O na tũngĩhota gũcookanĩria nawe atĩa? Tũngĩhota gwĩkũũra na kĩ? Ngai nĩaguũrĩĩtie mahĩtia maitũ, na kwoguo to o ro ũcio gĩkombe kĩoneka ikũniainĩ rĩake ũgũtuĩka ngombo yaku; nĩ ithuothe.” No Josefu akĩmeera atĩrĩ, “Aaca, ũguo niĩ ndingĩĩka! No ũrĩa uuma na gĩkombe ũgũtuĩka ngombo yakwa. Acio angĩ aanyu no mũthiĩ na wega gwĩ ithe wanyu.” Juda gũthaithana nĩ ũndũ wa Benjamini Juda agĩthiĩ harĩ Josefu akĩmwĩra atĩrĩ, “Mwathi wakwa, ndagũthaitha reke ngũhe ũhoro na ndũkaaraakare nĩ ũndũ wakwa, niĩ ndungata yaku; wee ũhaana ta mũthamaki wa Misiri we mwene. Mwathi wakwa, wee nĩwatũũririe atĩrĩ, ‘Nĩmũrĩ thooguo kana mũrũ wa thooguo ũngĩ?’ Nĩtwagũcookeirie atĩrĩ, ‘Ĩĩ, nĩtũrĩ na ithe witũ na nĩ mũkũrũ, na nĩtũrĩ na mũrũ wa baaba ũrĩa mũnyiinyi, ũrĩa waciarĩirwo baaba e mũkũrũ. Mũrũ wa nyina na mũũriũ ũcio wa baaba nĩakuire, na ũcio no we wiki wa nyina ũtigarĩĩte; ithe nĩamwendeete mũno.’ Mwathi wakwa, wee nĩwatwĩrire tũmũreehe gũũkũ nĩguo ũmuone, no ithuĩ tũgĩkwĩra atĩ kamwana kau gatingĩtiga ithe; kangĩmũtiga, no gũkua angĩkua. Nĩwagĩtwĩrire atĩrĩ, ‘Ndikaamwĩtĩkĩria mũnyone rĩngĩ mwaga gũũka na mũrũ wa thooguo ũcio mũnyiinyi.’ “Rĩrĩa twacookire kũrĩ ithe witũ nĩtwamwĩrire ũguo woigire. Nĩacookire agĩtwĩra tũũke tũgũre tũirio tũngĩ, na ithuĩ tũkĩmwĩra atĩrĩ, ‘Ithuĩ tũtigũthiĩ amu tũtiĩtĩkĩrio kuona mũndũ ũcio mũrũ wa baaba ũrĩa mũnyiinyi atarĩ hamwe na ithuĩ. Angĩkorwo nĩtũgũthiĩ na mũrũ wa baaba ũrĩa mũnyiinyi, nĩtũgũthiĩ.’ Ithe witũ aatwĩrire atĩrĩ, ‘Nĩmũũĩ atĩ mũtumia wakwa Rakeli aanjiarĩire aariũ eerĩ tu. Ũmwe wao nĩandigire, na no mũhaka akorwo aarĩirwo nĩ nyamũ cia gĩthaka, amu kuuma rĩrĩa aathiire ndirĩ ndamuona. Rĩu mwaruta ũyũ harĩ niĩ, athiĩ oone mũtino, kĩeha kĩrĩa mũkũnjĩkĩra nĩgĩkũnjũraga, ndĩ mũkũrũ ũguo ndĩ mũkũrũ.’ “Mwathi wakwa, rĩu ndakĩinũka kwĩ baaba, kamwana gaaka gatarĩ na ithuĩ, na muoyo wake nĩ ko wĩnyiitĩrĩire, no gũkua egũkua oona gatarĩ hamwe na ithuĩ. Na rĩĩrĩ, nĩ mũkũrũ ũguo atĩ kĩeha kĩrĩa tũngĩkĩmwĩkĩra no kĩmũũrage. Ũndũ ũngĩ nĩ atĩ, niĩ nĩndeheanire kũrĩ ithe witũ nduĩke mũrũũgamĩrĩri wako. Nĩndamwĩrire atĩ ndaaga gũcooka nako, ngaacookererwo nĩ kĩrumi muoyo wakwa wothe. Mwathi wakwa, rĩu ndagũthaitha ũreke njikare gũũkũ ndĩ ngombo yaku handũ ha kamwana gaaka; reke kainũke hamwe na aariũ aya angĩ a ithe. Niĩ-rĩ, ndakĩhota atĩa gũthiĩ kũrĩ we itarĩ na kamwana gaaka? Ndingĩenda kuona ũũru ũrĩa ũngĩnyiita baaba.”