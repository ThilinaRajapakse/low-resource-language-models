 Jesũ gũtũma arutwo arĩa ikũmi na eerĩ (Mat .-; Mar .-) Na rĩĩrĩ, Jesũ agĩĩta arutwo arĩa ikũmi na eerĩ makĩũngana hamwe oothe, akĩmahe hinya na ũhoti wa kũingata ngoma ciothe na wa kũhonania. Naake agĩkĩmatũma mathiĩ makahunjie ũhoro wa Ũthamaki wa Ngai, makĩhonagia andũ arĩa arũaru.  Naake akĩmeera atĩrĩ, “Mũtigekuuĩre kĩndũ o na kĩ rũgendoinĩ; o na mũtirima kana mondo, kana irio kana mbeeca, o na mũtigakuue nguo ingĩ tiga iria irĩ mwĩrĩ. Na rĩĩrĩ, o nyũmba ĩrĩa mũrĩtoonyaga, mwanyiitwo ũgeni, ikaragaai kuo kinya rĩrĩa mũkoima itũũra rĩu; itũũra rĩrĩa andũ maarega kũmũnyiita ũgeni mwĩribaribage rũkũngũ rũrĩa rwĩ magũrũ maanyu mũkiuma kuo, ũndũ ũcio ũgĩtuĩke kĩonereria kũrĩ o atĩ mũtinakena.” Nao arutwo magĩkiuma hau magĩthiĩra icagiinĩ ciothe makĩhunjagia Ũhoro ũrĩa Mwega, makĩhonagia andũ kũndũ guothe. Herode kũrigithio nĩ ũhoro wa Jesũ (Mat .-; Mar .-)  Na rĩĩrĩ, hĩndĩ ĩrĩa Herode ũrĩa warĩ mũthamaki wa Galili aiguire maũndũ moothe marĩa meekĩkaga, nĩmaamũrigithirie nĩ tondũ andũ amwe moigaga atĩ nĩ Johana Mũbatithania ũriũkĩĩte. Angĩ nao moigaga nĩ Elija wonekeete, nao arĩa angĩ makoiga nĩ mũnabii ũmwe wa arĩa a tene ũriũkĩĩte. Herode agĩkiuga atĩrĩ, “Nĩndatinithirie Johana mũtwe, mũndũ ũyũ ũngĩ ndĩraigua ũhoro wake-rĩ, nĩ we ũ?” Nĩ ũndũ ũcio Herode agĩkĩĩrirĩria kuona Jesũ. Jesũ kũhũũnia andũ ngiri ithaano (Mat .-; Mar .-; Joh .-) Na rĩĩrĩ, rĩrĩa atũmwo maacookire makĩĩra Jesũ maũndũ moothe marĩa meekĩĩte. Naake Jesũ akĩmatwara marĩ oiki itũũrainĩ rĩrĩa rĩĩtagwo Bethisaida. Rĩrĩa andũ maamenyire, makĩmũrũmĩrĩra, naake akĩmaamũkĩra na akĩmaruta ũhoro wa Ũthamaki wa Ngai, na akĩhonia arĩa maabatairio nĩkũhonio. Na rĩĩrĩ, riũa rĩatua gũthũa, arutwo arĩa ikũmi na eerĩ magĩũka kũrĩ we makĩmwĩra atĩrĩ, “Ĩra andũ mathiĩ icagiinĩ o na mĩgũndainĩ gũkuhĩ na gũũkũ nĩ geetha magacarie gĩa kũrĩa na gwa gũkoma, nĩ ũndũ gũũkũ tũrĩ gũtirĩ mĩciĩ.” No Jesũ akĩmeera atĩrĩ, “Maheei gĩa kũrĩa arĩ inyuĩ.” Nao makĩmwĩra atĩrĩ, “Ithuĩ irio iria twĩ nacio no mĩgate ĩtaano na thamaki igĩrĩ. No tũthiire tũkagũrĩre andũ aya oothe irio.” (Handũ hau haarĩ na arũme ta ngiri ithaano (,).) Naake Jesũ agĩkĩĩra arutwo atĩrĩ, “Ikariai andũ aya thĩ me ikundi cia andũ mĩrongo ĩtaano ĩtaano.” Nao arutwo makĩmaikaria oothe thĩ o ta ũguo Jesũ aameerĩĩte. Naake Jesũ akĩoya mĩgate ĩyo ĩtaano na thamaki icio igĩrĩ, akĩrora igũrũ, agĩciraathima, agĩcooka agĩcienyũranga akĩnengera arutwo aake magaĩre andũ. Nao andũ oothe makĩrĩa, makĩhũũna. Nao arutwo magĩcooka makĩũngania ciondo ikũmi na igĩrĩ cia cienyũ iria ciatigarĩĩte. Petero kuumbũra Jesũ (Mat .-; Mar .-) Na rĩĩrĩ, mũthenya ũmwe Jesũ akĩhooya arĩ wiki handũ, arutwo nĩmookire harĩ we, naake akĩmooria atĩrĩ, “Andũ moigaga niĩ ndĩ ũ?”  Nao arutwo makĩmũcookeria makĩmwĩra atĩrĩ, “Amwe moigaga atĩ wee nĩ we Johana Mũbatithania, angĩ makoiga atĩ wee nĩ we Elija, nao angĩ makoiga atĩ mũnabii ũmwe wa arĩa a tene nĩariũkĩĩte.”  Jesũ agĩcooka akĩmooria atĩrĩ, “Ĩ inyuĩ-rĩ, muugaga niĩ ndĩ ũ?” Naake Petero akĩmũcookeria akĩmwĩra atĩrĩ, “Wee nĩ we Mesia ũrĩa wa Ngai.” Jesũ kwaria ũhoro wa gũthĩĩnio na gũkua gwake (Mat .-; Mar .--.) Naake Jesũ akĩmakaania na hinya mũno akĩmeera matikeere mũndũ ũhoro ũcio. Agĩcooka, akĩmeera atĩrĩ, “Mũrũ wa Mũndũ no mũhaka athĩĩnio, na aregwo nĩ athuuri, athĩnjĩri Ngai arĩa anene, na arutani a Watho. Nĩakooragwo, no rĩĩrĩ, mũthenya wa gatatũ nĩakaariũkio.”  Agĩcooka akĩĩra andũ oothe atĩrĩ, “Mũndũ o wothe ũngĩenda kũũnũmĩrĩra, nĩerege we mwene, akuuage mũtharaba wake hingo ciothe, anũmagĩrĩre.  Nĩ ũndũ-rĩ, mũndũ o wothe ũngĩenda kũhonokia muoyo wake nĩakoorwo nĩguo, no ũrĩa ũũragwo nĩ muoyo wake nĩ ũndũ wakwa nĩakaũhonokia. Nĩ ũndũ-rĩ, mũndũ angĩĩguna na kĩ o na angĩgaya thĩ yothe no ate muoyo wake kana oorwo nĩguo? Nĩ ũndũ mũndũ ũrĩa ũconokaga nĩ ũndũ wakwa, na nĩ ũndũ wa ciugo ciakwa, ũcio nĩagaaconokerwo nĩ Mũrũ wa Mũndũ rĩrĩa agooka na riiri wake o hamwe na wa Ithe na wa araika atheru. Ngũmwĩra na ma atĩ, haaha nĩharĩ andũ amwe matagaakua matooneete Ũthamaki wa Ngai.” Jesũ kũgarũrũka ũrĩa aatariĩ (Mat .-; Mar .-)  Na rĩĩrĩ, mũthenya wa ĩnaana thuutha wa Jesũ kuuga maũndũ macio, akĩoya Petero, Johana, na Jakubu, makĩambata kĩrĩma igũrũ kũhooya. Rĩrĩa aahooyaga, ũthiũ wake ũkĩgarũrũka, nacio nguo ciake ikĩerũha cua. Na rĩĩrĩ, hĩndĩ o ro ĩyo andũ eerĩ makĩaria na Jesũ, nao maarĩ Musa na Elija. Nao moonekaga me na riiri na maaragia naake ũhoro wa gĩkuũ gĩake, kĩrĩa aathiaga kũũragĩrwo Jerusalemu. Hĩndĩ ĩyo Petero na arutwo acio angĩ nĩmaahĩtĩĩtwo nĩ toro, no rĩrĩa mookĩrire, makĩona riiri wa Jesũ na wa andũ acio angĩ eerĩ marũũgamĩĩte naake. Rĩrĩa andũ acio maatuire gũtigana na Jesũ, Petero akĩĩra Jesũ atĩrĩ, “Mwathani, kaĩ nĩ wega tondũ twĩ haaha-ĩ! Reke twake ithũnũ ithatũ, kĩmwe gĩaku,kĩmwe kĩa Musa, na kĩrĩa kĩngĩ kĩa Elija.” (Petero akiuga ũguo ndamenyaga ũrĩa oigaga.) O hĩndĩ ĩyo Petero aaragia, itu rĩgĩũka rĩkĩmahumbĩra, naguo ũndũ ũcio ũgĩtũma arutwo metigĩre mũno.  Naguo mũgambo ũkiuma ituinĩ ũkiuga atĩrĩ, “Ũyũ nĩ we Mũrũ wakwa ũrĩa thuurĩĩte#. Thuurĩĩte: Maandĩko mamwe moigaga “ũrĩa nyendeete.”, mũiguageei!” Thuutha wa mũgambo ũcio kũiguĩka, Jesũ akĩoneka arĩ wiki. Nao arutwo magĩkira ki, na gũtirĩ mũndũ o na ũmwe meerire matukũinĩ macio maũndũ marĩa mooneete. Jesũ kũhonia kamwana kaarĩ na ngoma (Mat .-; Mar .-) Na rĩĩrĩ, kwarooka gũkĩa, Jesũ hamwe na arutwo acio atatũ magĩikũrũka kuuma kĩrĩma igũrũ, nao andũ aingĩ magĩtũnga Jesũ. Naake mũndũ ũmwe warĩ gatagatĩinĩ ka andũ akĩanĩrĩra akiuga atĩrĩ, “Mũrutani! Ndagũthaitha ũrore mũrũ ũyũ wakwa; ndirĩ mwana ũngĩ tiga we! Rĩmwe nĩanyiitagwo nĩ ngoma akaanĩrĩra o rĩmwe; ĩmũũmagaragia nginya akaruta mũhũũyũ na kanua, na ĩkamũthĩĩnia mũno na ndĩngĩtigana naake! Thaithire arutwo aaku mamĩingate no matinahota.” Naake Jesũ agĩcookia atĩrĩ, “Inyuĩ rũciaro rũũrũ rũteetĩkĩĩtie na rwĩhia! Ngũtũũra na inyuĩ kinya rĩ, na ngũmũkirĩrĩria kinya rĩ?” Agĩcooka akĩĩra mũndũ ũcio atĩrĩ, “Reehe mũũrũguo haaha.” Na rĩĩrĩ, rĩrĩa kamwana kau gaathiaga harĩ Jesũ, ngoma ĩyo ĩgĩkoomagaria, ĩkĩhaana ta yakooraga. No Jesũ agĩkũũma ngoma ĩyo, nako kamwana kau gakĩhona, naake agĩkanengerana kũrĩ ithe. Nao andũ oothe makĩgega nĩ ũndũ wa hinya mũnene wa Ngai. Jesũ kwaria rĩngĩ ũhoro wa gũkua gwake (Mat .-; Mar .-) O hĩndĩ ĩyo andũ oothe maagegeete nĩ ũndũ wa maũndũ moothe marĩa Jesũ eekaga, Jesũ akĩĩra arutwo aake atĩrĩ, “Mũtikaariganĩrwo nĩ ũhoro ũyũ ngũmwĩra! Atĩrĩĩrĩ, Mũrũ wa Mũndũ nĩekũnengeranwo kũrĩ andũ.” No arutwo matiigana gũtaũkĩrwo nĩ ũrĩa aameeraga tondũ nĩmaahithĩĩtwo ũndũ ũcio matikaũmenye, na nĩmeetigagĩra kũmũũria ũrĩa eendaga kuuga. Nũũ mũnene gatagatĩinĩ ka arutwo? (Mat .-; Mar .-)  Na rĩĩrĩ, nĩhaagĩire na ngarari gatagatĩinĩ ka arutwo makĩũrania nũũ warĩ mũnene gatagatĩinĩ kaao. Rĩrĩa Jesũ aamenyire ũrĩa meeciiragia, akĩoya kaana, agĩkarũũgamia hakuhĩ naake,  akĩmeera atĩrĩ, “Mũndũ ũrĩa wamũkagĩra kaana ta gaaka thĩinĩ wa rĩĩtwa rĩakwa, nĩ niĩ aamũkagĩra. Naake ũrĩa ũnyamũkagĩra nĩ ũrĩa wandũmire aamũkagĩra. Nĩ ũndũ-rĩ, mũndũ ũrĩa mũniini biũ gatagatĩinĩ kaanyu nĩ we mũnene.” Ũrĩa ũtarĩ thũ yanyu nĩ mũraata wanyu (Mar .-) Na rĩĩrĩ, Johana akĩmũcookeria akĩmwĩra atĩrĩ, “Mũnene, nĩtuonire mũndũ akĩingata ngoma thĩinĩ wa rĩĩtwa rĩaku twamũkaania, tondũ ti mũraata witũ.” No Jesũ agĩcookeria Johana hamwe na arutwo arĩa angĩ atĩrĩ, “Tiganaai naake nĩ tondũ mũndũ ũrĩa ũtarĩ thũ yanyu nĩ mũraata wanyu.” Itũũra rĩa Asamaria kũrega kwamũkĩra Jesũ Na rĩĩrĩ, matukũ maakuhĩrĩria ma Jesũ kwambatio igũrũ, nĩeciiririe athiĩ Jerusalemu. Agĩgĩtũma andũ mbere yake mathiĩ gĩcagiinĩ kĩmwe thĩinĩ wa Samaria makahaaragĩrie maũndũ moothe. No rĩĩrĩ, andũ a kũu Samaria makĩrega kũmwamũkĩra, tondũ aathiaga Jerusalemu.  Rĩrĩa arutwo aake, Jakubu na Johana moonire ũguo, makĩmwĩra atĩrĩ, “Mwathani, nĩũkwenda tuuge mwaki uume igũrũ ũmaniine#. Ũmaniine: Maandĩko mamwe nĩmoongagĩrĩra; ta ũrĩa Elija eekire.?” Naake Jesũ akĩĩhũgũra na kũrĩ o akĩmakũũma.#. Akĩmakũũma: Maandĩko mamwe nĩmoongagĩrĩra “Mũtiũũĩ mũrĩ a maroho marĩkũ, nĩ gũkorwo Mũrũ wa Mũndũ ndookire gũthũũkia mĩoyo ya andũ, no ookire kũmĩhonokia.” Jesũ hamwe na arutwo aake magĩcooka magĩthiĩ gĩcagiinĩ kĩngĩ. Ciĩgwatio cia arĩa mangĩatuĩkire arũmĩrĩri a Jesũ (Mat .-) Na rĩĩrĩ, rĩrĩa Jesũ na arutwo aake maathiaga na njĩra, mũndũ ũmwe akĩarĩria Jesũ akĩmwĩra atĩrĩ, “Niĩ ngũkũrũmĩrĩra kũrĩa guothe ũgũthiĩ.” Naake Jesũ akĩmũcookeria atĩrĩ, “Mbwe nĩ irĩ marima, o na nyoni nĩ irĩ itara, no Mũrũ wa Mũndũ ndarĩ na handũ ha kũhuurũka.” Agĩcooka akĩĩra mũndũ ũngĩ atĩrĩ, “Nũmĩrĩra.” Naake mũndũ ũcio akĩmũcookeria atĩrĩ, “Mwathani, njĩtĩkĩria nyambe nyinũke ngathike baaba.” Naake Jesũ akĩmwĩra atĩrĩ, “Reke andũ arĩa akuũ mathike akuũ aao. Wee thiĩ ũkahunjie Ũhoro wa Ngai.” Mũndũ ũngĩ naake akĩĩra Jesũ atĩrĩ, “Mwathani, nĩngũkũrũmĩrĩra, no amba ũreke thiĩ mũciĩ ngoigĩre andũ aakwa ũhoro.” No Jesũ akĩĩra mũndũ ũcio atĩrĩ, “Gũtirĩ mũndũ woyaga icembe arĩme, agacooka akaambĩrĩria gũcũũthĩrĩria na thuutha wagĩrĩirwo nĩ Ũthamaki wa Ngai.”