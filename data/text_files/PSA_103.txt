 Wendo wa Ngai wa magegania#.Thaburi ĩno yandĩkirwo nĩ Daudi. Ngoro yakwa, gooca MWATHANI! Kĩrĩa gĩothe gĩ thĩinĩ wakwa nĩgĩkumie rĩĩtwa rĩake rĩtheru! Ngoro yakwa, gooca MWATHANI! Na ndũkariganĩrwo nĩ ũrĩa e mũtaana. Anjohagĩra meehia maakwa moothe, na akahonia mĩrimũ yakwa yothe. Ahonokagia ndigaakue, na akanyonagia wendani na tha Ahũũnagia na maũndũ meega mũthenya o mũthenya, nĩguo ngaikaraga ndĩ mwĩthĩ na ndĩ na hinya ta rwĩgĩ.  MWATHANI nĩoragĩria arĩa mahinyĩrĩirio, na akarũũgamagĩrĩra ihooto ciao. Nĩaguũrĩirie Musa mĩbango yake, na akĩreka andũ a Isiraeli moone ciĩko ciake cia hinya.  MWATHANI arĩ tha na nĩ muuma andũ, ndaraakaraga na ihenya na aiyũirwo nĩ ũtugi. Ndaikaraga agĩtũrũithagia, kana araakarĩĩte nginya tene na tene. Ndatũherithagia ta ũrĩa twagĩrĩirwo nĩkũherithio, kana akerĩhĩria ta ũrĩa meehia na mahĩtia maitũ maigana. O ta ũrĩa igũrũ rĩraihĩrĩirie thĩ-rĩ, noguo wendo wake ũigana harĩ arĩa mamũtĩĩĩte. O ta ũrĩa irathĩro rĩraihĩrĩirie ithũĩro, noguo atwehereirie meehia maitũ magatũraihĩrĩria. O ta ũrĩa mũciari aiguagĩra ciana ciake tha, noguo MWATHANI aiguagĩra tha arĩa mamũtĩĩĩte, tondũ nĩoĩ kĩrĩa tũũmbĩĩtwo nakĩo; nĩaririkanaga atĩ twĩ rũkũngũ.  Ithuĩ tũhaana o ta nyeki, kana ta ihũa rĩa gĩthaka rĩrĩa rĩcanũkaga na ihenya, rĩgacooka rĩkahũũrwo nĩ rũhuuho rĩgathira, rĩkaaga gũcooka kuonwo rĩngĩ. No rĩĩrĩ, wendo wa MWATHANI ũikaranagia na arĩa mamũtĩĩĩte nginya tene na tene, naguo wega wake ũgakinyagĩrĩra njiarwa ciao iria imenyagĩrĩra kĩrĩĩkanĩro gĩake na ciathĩkagĩra maathani maake.  MWATHANI nĩahandĩĩte gĩtĩ gĩake kĩa ũthamaki igũrũ matuinĩ, na nĩ mũthamaki wa indo ciothe. Goocaai MWATHANI, inyuĩ araika aake njamba irĩ hinya, o inyuĩ mwathĩkagĩra maathani maake na mũthikagĩrĩria ũrĩa aroiga! Goocaai MWATHANI, inyuĩ mbũtũ ciake ciothe cia ita, o inyuĩ ndungata ciake, mwĩkaga ũrĩa eendeete! Goocaai MWATHANI inyuĩ ciũmbe ciake ciothe iria irĩ kũrĩa guothe athamakaga! Ngoro yakwa gooca MWATHANI!