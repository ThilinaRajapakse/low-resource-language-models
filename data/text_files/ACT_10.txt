 Petero na Korinelio Na rĩĩrĩ, kũu Kaisarea nĩkwarĩ mũthuuri ũmwe wetagwo Korinelio, Mũroma mũnene wa thigari igana cia mbũtũ ĩrĩa yetagwo “Mbũtũ ya Mataliani.” Aarĩ mũndũ mũthingu na hamwe na andũ a mũciĩ wake maarĩ ahooi Ngai. Naake nĩahothagĩra andũ na ũtaana, na nĩathaathayagia Ngai hingo ciothe. Mũthenya ũmwe ta thaa kenda cia mũthenya, mũndũ ũcio akĩona mũraika wa Ngai wega thĩinĩ wa kĩoneki agĩũka na kũrĩ we akĩmwĩra atĩrĩ, “Korinelio!” Naake Korinelio akĩmũrora amakĩĩte akĩmũũria atĩrĩ, “Nĩ kĩĩ Mwathani?” Mũraika akĩmũcookeria atĩrĩ, “Mahooya maaku na kũheana gwaku nĩciamũkĩrĩĩtwo nĩ Ngai. Rĩu tũma athuuri Jopa mageete Simoni ũrĩa wĩtagwo Petero, ũrĩa ũnyiitĩĩtwo ũgeni gwa Simoni ũrĩa mũtanduki wa njũũa, na aakĩĩte rũteereinĩ rwa iria.” Rĩrĩa mũraika ũcio wamwaragĩria aathiire, Korinelio agĩĩta ndungata ciake igĩrĩ na mũthigari mũthingu ũmwe wa arĩa maamũtungatagĩra, na aamataarĩria ũhoro wothe akĩmatũma Jopa. Na rĩĩrĩ, mũthenya ũyũ ũngĩ, ta thaa thita cia mũthenya, o andũ acio marĩ rũgendoinĩ marĩ hakuhĩ gũkinya Jopa, Petero agĩthiĩ nyũmba igũrũ kũhooya. Naake akĩigua ahũtiĩ akĩenda kũrĩa. Rĩrĩa maahaaragĩria irio, akĩona kĩoneki. Agĩkĩona igũrũ rĩhingũkĩĩte, na kĩndũ kĩhaana ta gĩtaama kĩnene gĩgĩikũrũka kĩnyiitĩĩtwo mĩena ĩna gĩkĩharũrũkio kinya thĩ. Thĩinĩ wakĩo nĩkwarĩ mĩthemba yothe ya nyamũ cia magũrũ mana, nyamũ iria itambaga thĩ ta nyoka, o na nyoni. Naguo mũgambo ũgĩũka ũkĩmwĩra atĩrĩ, “Petero arahũka ũthĩnje ũrĩe.” Naake Petero agĩcookia atĩrĩ, “Aaca Mwathani! Niĩ ndirĩ ndarĩa kĩndũ kĩrĩ mũgiro kana kĩrĩ na thaahu.” Ningĩ mũgambo ũgĩũka rĩa keerĩ ũkĩmwĩra atĩrĩ, “Kĩrĩa Ngai athereetie ndwagĩrĩirwo nĩkuuga atĩ kĩrĩ na mũgiro.” Ũndũ ũcio wekĩkire maita matatũ, nakĩo kĩndũ kĩu gĩgĩcookio igũrũ o rĩmwe. Na rĩĩrĩ, o Petero agegeyarĩĩte arigĩĩtwo nĩ ũrĩa kĩoneki kĩu ooneete kĩendaga kũmũmenyithia, athuuri arĩa maatũmĩĩtwo nĩ Korinelio magĩkorwo maarũngiĩ thoome, thuutha wa kũũrĩrĩria mũciĩ gwa Simoni. Nao magĩgĩĩtana nĩguo moorie kana Simoni ũrĩa wetagwo Petero anyiitĩĩtwo ũgeni kuo. Na rĩrĩa Petero eeciiragia ũhoro wa kĩoneki kĩu; Roho akĩmwĩra atĩrĩ, “Tathikĩrĩria! Harĩ na andũ atatũ#. Andũ atatũ: Maandĩko mangĩ moigaga; andũ maigana ũna. maragũcaria. Ũkĩra, ũikũrũke ũthiĩ nao na ihenya, nĩ ũndũ nĩ niĩ ndĩmatũmĩĩte.” Naake Petero agĩikũrũka kuuma ngoroba, agĩthiĩ harĩ andũ acio akĩmeera atĩrĩ, “Nĩ niĩ ũrĩa mũracaria. Mũũkĩĩte nĩkĩ?” Nao makiuga atĩrĩ, “Atĩrĩĩrĩ, Korinelio ũrĩa mũnene wa thigari igana, mũndũ mũthingu na ũtĩĩĩte Ngai na ũheetwo gĩtĩĩo nĩ rũũrĩrĩ ruothe rwa Ayahudi, areerirwo nĩ mũraika mũtheru agũtũmanĩre ũthiĩ gwake mũciĩ, agathikĩrĩrie ũrĩa ũkuuga.” Naake akĩmeera matoonye nyũmba, akĩmanyiita ũgeni. Naguo mũthenya ũyũ ũngĩ akiumagara hamwe nao, na andũ amwe arĩa meetĩkĩĩtie a kuuma Jopa magĩthiĩ hamwe naake. Mũthenya wa keerĩ magĩkinya Kaisarea, kũrĩa Korinelio aameetereire. Naake nĩetĩĩte andũ a nyũmba yake na arĩa maarĩ ũraata mũno naake. Na rĩĩrĩ, rĩrĩa Petero aatoonyaga, Korinelio akĩmũtũnga akĩĩgũithia magũrũinĩ maake akĩmũthaathaiya. No Petero akĩmũrũũgamia akĩmwĩra atĩrĩ, “Rũũgama, o na niĩ ndĩ o mũndũ ta we.” Agĩgĩtoonya o makĩaragia naake, agĩkora andũ aingĩ moonganĩĩte. Agĩkĩmeera atĩrĩ, “Inyuĩ nĩmũũĩ wega atĩ Ayahudi matiĩtĩkĩrĩĩtio nĩ Watho gũtukana o na kana gũceera kwa Mũrũũrĩrĩ o na ũrĩkũ. No Ngai nĩanyoneetie atĩ ndiagĩrĩirwo nĩkuuga atĩ mũndũ o na ũrĩkũ e na mũgiro kana e na thaahu. Nĩ ũndũ ũcio, ndatũmanĩrwo nĩndĩrookire; ndinarega. Ngũkĩũria atĩrĩ, ũrandũmanĩire nĩkĩ?” Naake Korinelio agĩcookia atĩrĩ, “Mĩthenya ĩna mĩthiru, mathaa o ta maya, ndĩ nyũmba ngĩhooya mahooya#. Ngĩhooya mahooya: Maandĩko mangĩ moigaga; ngĩhooya mahooya na kwĩhinga. ma thaa kenda cia mũthenya, mũndũ warĩ na nguo ciahenagia nĩarũũgamire mbere yakwa, akĩnjĩĩra atĩrĩ: ‘Korinelio! Mahooya maaku nĩmaiguitwo, na Ngai nĩaririkanĩĩte kũheana gwaku. Kwoguo tũmana Jopa ũgĩĩre Simoni ũrĩa wĩtagwo Petero, ũrĩa ũnyiitĩĩtwo ũgeni gwa Simoni ũrĩa ũtandukaga njũũa rũteereinĩ rwa iria.’ Kwoguo nĩndagũtũmanĩire hĩndĩ o ro ĩyo na nĩ weka wega mũno nĩ ũndũ wa gũũka. Rĩu-rĩ, tũrĩ haaha ithuothe mbere ya Ngai tũthikĩrĩrie ũrĩa wothe wathĩĩtwo uuge nĩ Mwathani.” Mĩario ya Petero  Naake Petero agĩkĩambĩrĩria kwaria akiuga atĩrĩ: “Rĩu nĩndamenya na ma atĩ Ngai ndarĩ mũthuutũkanio, na thĩinĩ wa rũũrĩrĩ o na rũrĩkũ, ũrĩa wothe ũmũthaathayagia na ageeka ũrĩa kwagĩrĩire nĩamũkagĩrwo nĩ we. Atĩrĩĩrĩ, nĩmũũĩ ndũmĩrĩri ĩrĩa aatũmire kũrĩ andũ a Isiraeli, agĩkĩmahunjĩria Ũhoro ũrĩa Mwega wa thaayũ ahũthĩrĩĩte Jesũ Kristũ ũrĩa arĩ we Mwathani wa andũ oothe. Ũhoro ũcio nĩwahunjirio Judea guothe, wambĩrĩirie Galili thuutha wa Johana kũhunjia ũhoro wa atĩ mabatithio. Nĩmũũĩ ũrĩa Ngai aitĩrĩirie Jesũ wa Nazarethi Roho Mũtheru o hamwe na hinya. Naake Jesũ nĩathiaga agĩĩkaga maũndũ meega na akĩhonagia oothe arĩa maanyiitĩĩtwo nĩ ngoma nĩ gũkorwo Ngai aarĩ hamwe naake. O na ũrĩa ithuĩ tũrĩ aira a maũndũ marĩa moothe eekire thĩinĩ wa bũrũri wa Ayahudi na thĩinĩ wa Jerusalemu, na ũrĩa maamwambire mũtharabainĩ makĩmũũraga. No Ngai nĩamũriũkirie mũthenya wa gatatũ na akĩmuonania. No rĩĩrĩ, ndamuonanirie kũrĩ andũ oothe, o tiga kũrĩ ithuĩ arĩa twathuurĩĩtwo nĩ Ngai tũtuĩke aira, o ithuĩ twarĩanĩire na tũkĩnyuanĩra hamwe naake aariũka kuuma kũrĩ arĩa makuĩte. Rĩu-rĩ, Jesũ ũcio nĩatwathire tũhunjĩrie andũ na tũheanage ũira atĩ nĩ we ũrĩa ũthuurĩĩtwo nĩ Ngai atuĩke wa gũtuĩra arĩa me muoyo na arĩa akuũ. Nao Anabii oothe nĩmaheanaga ũira wake atĩ mũndũ o wothe ũmwĩtĩkĩĩtie nĩohagĩrwo meehia maake nĩ hinya wa rĩĩtwa rĩa Jesũ.” Andũ a Ndũũrĩrĩ kwamũkĩra Roho Mũtheru Na rĩĩrĩ, hĩndĩ ĩrĩa Petero aathiaga na mbere kwaria, Roho Mũtheru agĩikũrũkĩra arĩa oothe maiguaga ndeto icio. Nao andũ arĩa meetĩkĩĩtie a kuuma gĩkundi kĩa Ayahudi arĩa mookĩĩte na Petero makĩgega, tondũ Ngai nĩaitĩrĩirie kĩheeo kĩa Roho Mũtheru o na andũ a Ndũũrĩrĩ. Nĩ gũkorwo nĩmaamaiguire makĩaria na thiomi na makĩgooca Ngai. Naake Petero agĩkĩũria atĩrĩ, “Kũrĩ mũndũ ũngĩkĩgiria maaĩ ma kũbatithia andũ aya maamũkĩra Roho Mũtheru o ta ithuĩ?” Agĩcooka akĩmaatha akĩmeera atĩ oothe mabatithio thĩinĩ wa rĩĩtwa rĩa Jesũ Kristũ. Nao makĩmũũria aikaranie nao matukũ maniini.