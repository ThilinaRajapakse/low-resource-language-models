 Mũthenya wa MWATHANI nĩũrooka MWATHANI Mwene Hinya Wothe ekuuga atĩrĩ, “Mũthenya nĩũrooka rĩrĩa andũ arĩa etĩĩi na aaganu marĩcinwo ta mahuti. Naguo mũthenya ũcio wakinya, marĩcinwo mathire biũ na hatirĩ kĩndũ kĩrĩoererwo. No rĩĩrĩ, inyuĩ mũnjathĩkagĩra nĩmũrĩarĩrwo nĩ hinya wakwa wa kũhonokania o ta riũa, ũmũreehere ũhoro wa kũhonania ta mĩrũri ya rĩũa. Na inyuĩ muumagare mũthiĩ mũgĩtũũhaga ta tũcaũ tũhingũrĩirwo kiugũ. Na atĩrĩĩrĩ, mũthenya ũrĩa ngeeribariba, nĩmũkaahoota arĩa aaganu, nao makaahaana ta rũkũngũ rũrĩ rungu rwa makinya maanyu. “Takĩririkaneei kĩrĩra kĩa Musa ndungata yakwa, nakĩo nĩ mawatho na maathani marĩa ndamũhereire kĩrĩmainĩ gĩa Sinai nĩ geetha Aisiraeli oothe mamaathĩkagĩre.  “No rĩĩrĩ, mũthenya ũcio mũnene na mũrũrũ wa MWATHANI ũtanakinya, nĩndĩrĩmũrekeria mũnabii Elija. Naake nĩarĩtũma aciari na ciana macooke kũiguana, nĩ geetha ndikaae gũũka kwananga bũrũri wanyu.”