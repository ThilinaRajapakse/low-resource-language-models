 Magongoona ma kũrĩhĩra meehia “Atĩrĩĩrĩ, maya nĩ mo mawatho ma magongoona ma kũrĩhĩra meehia; magongoona macio nĩ matheru mũno. Nyamũ ya igongoona rĩa kũrĩhĩra meehia irĩthĩnjagĩrwo mwena wa na rũgongo wa kĩgongoona, harĩa nyamũ cia magongoona ma gũcinwo ithĩnjagĩrwo, nayo thakame yayo ĩkaminjaminjĩrio kĩgongoona kĩu mĩena yothe. Namo maguta maayo moothe nĩ mo: kĩmengemenge, rwambũ, higo cierĩ na habaya marĩrutagwo marĩ igongoona. Mũthĩnjĩri Ngai arĩmacinagĩra kĩgongoonainĩ igũrũ marĩ igongoona rĩa njino rĩrutĩirwo MWATHANI. Rĩu nĩrĩo igongoona rĩa kũrĩhĩra meehia. Mũndũ mũrũme o wothe wa mbarĩ ya athĩnjĩri Ngai no arĩe nyama cia igongoona rĩu, no rĩĩrĩ, no nginya irĩĩrwo handũ hatheru nĩ gũkorwo igongoona rĩu nĩ rĩtheru mũno. “Watho wa igongoona rĩa meehia na wa igongoona rĩa kũrĩhĩra meehia no ũmwe: mũthĩnjĩri Ngai ũrĩa ũrĩrutaga magongoona macio meerĩ nĩ we ũrĩrigagia na nyama ciamo. Na rĩĩrĩ, rũũa rwa nyamũ ĩrĩa ĩrarutwo ĩrĩ igongoona rĩa njino rũrĩkoragwo rũrĩ rwa mũthĩnjĩri Ngai ũrĩa ũraruta igongoona rĩu. Narĩo igongoona rĩa mũtu o rĩothe rĩrĩa rĩrugĩirwo obeniinĩ, kana rĩgakarangĩrwo rũgĩoinĩ, kana thaburiainĩ rĩrĩrigagia na mũthĩnjĩri Ngai ũrĩa ũrarĩrutĩra Ngai. No rĩĩrĩ, magongoona moothe ma mũtu, matukanĩĩtio na maguta kana matarĩ na maguta, marĩkoragwo marĩ ma athĩnjĩri Ngai a mbarĩ ya Harũni, na no mũhaka mũndũ o mũndũ wao aheagwo rũĩga rũiganaine na rwa ũrĩa ũngĩ. Magongoona ma thaayũ “Namo maya nĩmo mawatho ma magongoona ma thaayũ marĩa mũndũ angĩrutĩra MWATHANI: Angĩkorwo mũndũ araruta igongoona rĩĩrĩ akĩenda gũcookeria Ngai ngaatho-rĩ, aagĩrĩirwo nĩkũrutanĩria nyamũ ĩria ĩkũrutwo igongoona na mĩgate ĩthondekeetwo na mũtu ũtukanĩĩtio na maguta ma mĩtamaiyũ ĩtarĩ mĩĩkĩre ndaawa ya kũimbia, kana mĩgate mĩtungu ĩtukanĩĩtio na maguta ma mĩtamaiyũ, kana mĩthuguiti ĩhakĩĩtwo maguta ma mĩtamaiyũ, o na kana keeki ithondekeetwo na mũtu mũhinyu mũno ũtukanĩĩtio na maguta ma mĩtamaiyũ. O na ningĩ nĩagĩrĩirwo nĩkũrutanĩria igongoona rĩu rĩa gũcookia ngaatho na mĩgate ĩrugĩĩtwo ĩĩkĩrĩĩtwo ndaawa ya kũimbia. Naake akĩrute o mũgate kuuma harĩ mĩthemba ĩyo yothe ya mĩgate ũtuĩke kĩheeo kĩa mwanya ĩrutĩirwo MWATHANI. Nayo mĩgate ĩyo ĩtuĩke ya mũthĩnjĩri Ngai ũrĩa ũkũminjaminjĩria kĩgongoona thakame ya nyamũ ĩyo. Nacio nyama cia igongoona rĩu irĩĩo ciothe mũthenya o ro ũcio nyamũ ĩyo ĩkũrutwo; nyama o na ĩmwe yayo ndĩkaanarekwo ĩraare nginya rũũciinĩ. “No rĩĩrĩ, angĩkorwo mũndũ araruta igongoona rĩa thaayũ nĩguo ahingie mwĩhĩtwa ũrĩa ehĩtĩĩte, kana igongoona rĩa kwĩyendera we mwene-rĩ, to nginya kĩndũ kĩu kĩrĩĩo gĩothe mũthenya o ro ũcio arakĩruta. Kĩrĩa gĩothe kĩngĩtigara no kĩrĩĩo mũthenya ũcio ũngĩ. Nyama o yothe ya igongoona rĩu ĩrĩa ĩngĩkinyia mũthenya wa gatatũ itarĩ ndĩe no mũhaka ĩcinwo na mwaki. Nyama o yothe ya igongoona rĩu ĩngĩkaarĩĩo mũthenya wa gatatũ-rĩ, Ngai nĩakaarĩrega. Mũndũ ũrĩa ũrutĩĩte igongoona rĩu akoonwo ta hatarĩ ũndũ eekĩĩte, igongoona rĩake rĩgĩtuĩke ũndũ ũrĩ thaahu. Ũrĩa naake ũkaarĩa nyama ciarĩo nĩagaacookererwo nĩ wĩhia wake mwene. Nyama cia igongoona rĩu ingĩkaahuutania na kĩndũ o na kĩ kĩrĩ mũgiro ndĩkaanarĩĩo ĩgaacinwo na mwaki. “Mũndũ o wothe ũtarĩ na thaahu no arĩe nyama icio, no rĩĩrĩ, mũndũ o na ũrĩkũ wĩ na thaahu angĩcirĩa, aagĩrĩirwo nĩkũingatwo kuuma harĩ andũ a Ngai. Ningĩ-rĩ, mũndũ o wothe angĩrĩa nyama cia igongoona rĩu arĩĩkĩĩtie kũhuutia kĩndũ o na kĩ kĩrĩ mũgiro, o na kĩngĩkorwo kiumĩĩte harĩ mũndũ, kana harĩ nyamũ, aagĩrĩirwo nĩkũingatwo kuuma harĩ andũ a Ngai.” Ningĩ MWATHANI akĩĩra Musa atĩrĩ, “Arĩria andũ a Isiraeli ũmeere atĩrĩ, Mũtikaarĩage maguta ma ndeegwa, kana ma ng'ondu, o na kana ma mbũri. Maguta ma nyamũ iria ikuĩte gĩkuũ kĩa ndũire, kana ikooragwo nĩ nyamũ cia gĩthaka, no mahũthagĩrwo na njĩra ĩngĩ o yothe, no matikaarĩagwo. Mũndũ o wothe ũrĩa ũngĩrĩa maguta ma nyamũ ĩrĩa ĩrutĩirwo MWATHANI ĩrĩ igongoona rĩa njino, aagĩrĩirwo nĩkũingatwo kuuma harĩ andũ a Ngai.  Ningĩ, o kũrĩa guothe mũngĩkorwo mũrĩ, mũtiagĩrĩirwo nĩkũrĩaga thakame ya nyoni kana nyamũ. Mũndũ o wothe ũrĩa ũkoina watho ũyũ nĩakaingatwo kuuma harĩ andũ a Ngai.” Ningĩ MWATHANI akĩĩra Musa atĩrĩ, “Arĩria andũ a Isiraeli ũmeere atĩrĩ: Mũndũ o wothe ũrĩa ũraruta igongoona rĩa thaayũ nĩagĩrĩirwo nĩkũrutĩra MWATHANI indo imwe ciarĩo ituĩke kĩheeo kĩa mwanya. Mũndũ ũcio arĩoyaga indo iria ekũrutĩra MWATHANI irĩ igongoona rĩa njino, agacitwara na mooko maake. Indo icio nĩ maguta hamwe na gĩthũri, nĩguo gĩthũri kĩu gĩtuĩke kĩheeo kĩa mwanya kĩrutĩirwo MWATHANI. Naake mũthĩnjĩri Ngai agacinĩra maguta macio kĩgongoonainĩ, no gĩthũri gĩgatuĩka kĩa athĩnjĩri Ngai. Nakuo kũgũrũ gwa thuutha kwa mwena wa ũrĩo kwa nyamũ ĩyo gũkaheeo mũthĩnjĩri Ngai kũrĩ kĩheeo gĩake kĩa mwanya kiumĩĩte igongoonainĩ rĩu rĩa thaayũ. Mũthĩnjĩri Ngai ũrĩa ũhorohanĩirie na thakame na maguta ma igongoona rĩu rĩa thaayũ nĩ we ũrĩrigagia na kũgũrũ kũu gwa thuutha. Gĩthũri kĩu na kũgũrũ kũu gwa thuutha kwa ũrĩo nĩ iheeo cia mwanya mũno iria MWATHANI oeete kuuma kũrĩ andũ a Isiraeli agacihe athĩnjĩri Ngai. Icio nĩcio indo iria andũ a Isiraeli maagĩrĩirwo nĩkũheyaga athĩnjĩri Ngai hingo ciothe. Rĩu nĩrĩo igai rĩa Harũni na aariũ aake kuuma igongoonainĩ rĩa gũcinwo rĩrĩa rĩrutĩirwo MWATHANI rĩrĩa maaheirwo mũthenya ũrĩa maamũrirwo magĩtuĩka athĩnjĩri Ngai. Mũthenya ũcio maitĩrĩirio maguta makĩamũrwo-rĩ, nĩguo MWATHANI aathire andũ a Isiraeli mamaheage igai rĩu. Rĩu nĩrĩo igai rĩao rĩrĩa andũ a Isiraeli maagĩrĩirwo nĩkũmaheaga hingo ciothe. “Macio nĩ mo mawatho ma magongoona ma njino, ma mũtu, ma meehia, ma kũrĩhĩra meehia, ma kwamũrwo, o na ma thaayũ.” MWATHANI aahereire Musa mawatho macio kĩrĩmainĩ gĩa Sinai, mũthenya ũrĩa eerire andũ a Isiraeli mamũrutĩre magongoona maao o kũu werũinĩ.