 Mabũrũri marĩa maatigarĩĩte kũnyiitwo Na rĩĩrĩ, Joshua e mũkũrũ mũno, MWATHANI akĩmwĩra atĩrĩ, “Wee rĩu wĩ mũkũrũ mũno, na o na rĩu no hatigarĩĩte bũrũri mũnene mũno wa kwĩnyiitĩrwo. Mabũrũri marĩa matigarĩĩte nĩ bũrũri wothe wa Filisitia na wa Geshuri, o na bũrũri wothe wa Avimu ũrĩa ũrĩ na mwena wa na kĩanda. (Bũrũri ũrĩa wambĩrĩirie karũũĩinĩ ga Shihoru mũhakainĩ wa bũrũri wa Misiri, kwambata ũguo nginya mũhakainĩ wa Ekironi, wonagwo ũrĩ wa Akanaani. Athamaki a Afilisiti maatũũraga matũũrainĩ ma Gaza, Ashidodu, Ashikeloni, Gathu, na Ekironi). O na nĩgũtigarĩĩte bũrũri wothe wa Akanaani, Meara (ũyũ warĩ bũrũri wa andũ a Sidoni), o nginya Afeku, kũhakana na bũrũri wa Aamori, o na bũrũri wa Agebali, bũrũri wothe wa Lebanoni mwena wa na irathĩro, kuuma Baaligadi, mwena wa na kĩanda wa kĩrĩma kĩa Herimoni, nginya mwanyainĩ wa Hamathu.  O na ningĩ bũrũri wothe wa Asidoni arĩa maikaraga bũrũriinĩ ũrĩa wĩ irĩma gatagatĩ ka irĩma cia Lebanoni na Misirefothu Maimu. Nĩ niĩ ngaamaingata andũ acio oothe meeherere andũ a Isiraeli. Wee-rĩ, thiĩ o na mbere kũgaĩra Aisiraeli mabũrũri macio, o ta ũrĩa ndagwathire. Tondũ ũcio, gayanĩria mĩhĩrĩga ĩyo ingĩ kenda, na nuthu ya mũhĩrĩga wa Manase mabũrũri macio mamegwatĩre matuĩke ũgai wao.” Bũrũri ũrĩa ũrĩ mwena wa irathĩro wa Jorodani kũgayanio  Bũrũri ũrĩa ũrĩ mwena wa irathĩro wa rũũĩ rwa Jorodani nĩwarĩĩkĩĩtie kũgaĩrwo mũhĩrĩga wa Reubeni, Gadi, na nuthu ya mũhĩrĩga wa Manase nĩ Musa, ndungata ya MWATHANI. Bũrũri wao woimĩĩte itũũra rĩrĩa rĩrĩ gatagatĩ ga gĩtuamba kĩa rũũĩ rwa Arinoni, ũkaambata na rũgongo, na nĩwahĩmbĩirie itũũra rĩa Aroeri rĩrĩa rĩrĩ rũteereinĩ rwa na rũgongo rwa gĩtuamba kĩu. Wahĩmbĩirie werũ wothe ũrĩa mwaraganu wa Medeba ũrĩa wĩ mwena wa na rũgongo wa Diboni. Wathiĩte o nginya mũhakainĩ wa bũrũri wa Aamoni na ũkahĩmbĩria matũũra moothe marĩa mbere ĩyo maathamakagĩrwo nĩ Sihoni, mũthamaki wa Aamori, ũrĩa wathamakaga arĩ Heshiboni. Ningĩ nĩwahĩmbĩirie Gileadi, bũrũri wa Geshuri na wa Maaka, kĩrĩma gĩothe kĩa Herimoni, na Bashani guothe o nginya Saleka. Ũgacooka ũkahĩmbĩria bũrũri wothe ũrĩa wathamakagĩrwo nĩ Ogu, ũrĩa warĩ matigari ma Arefai, na ũrĩa wathamakaga arĩ Ashitorathu na Edirei. Andũ acio oothe maahooteetwo nĩ Musa, o na akamaingata. No rĩĩrĩ, Aisiraeli matiaingatire andũ a Geshuri o na a Maaka; andũ acio matũire bũrũriinĩ wa Isiraeli o na ũũmũũthĩ.  Musa ndagaĩire mũhĩrĩga wa Lawi bũrũri. Eekire ũguo tondũ MWATHANI nĩamwĩrĩĩte o mbere atĩ, igai rĩa mũhĩrĩga ũcio rĩrĩkoragwo rĩĩrĩ gĩcunjĩ kĩa indo cia magongoona marĩa marĩcinagĩrwo MWATHANI Ngai wa Isiraeli kĩgongoonainĩ. Bũrũri ũrĩa wagaĩirwo mũhĩrĩga wa Reubeni Musa nĩagaĩire mũhĩrĩga wa Reubeni kũringana na mbarĩ ciaguo, bũrũri ũtuĩke igai rĩaguo. Bũrũri wacio wambĩrĩirie na mwena wa kĩanda itũũrainĩ rĩrĩa rĩrĩ gatagatĩ ga gĩtuamba kĩa rũũĩ rwa Arinoni, ũkahĩmbĩria itũũra rĩa Aroeri, rĩrĩa rĩarĩ rũteereinĩ rwa na rũgongo rwa gĩtuamba kĩu, ũkaambata o nginya werũinĩ ũrĩa mwaraganu ũrĩa ũrigiicĩirie Medeba. O na ũkahĩmbĩria Heshiboni hamwe na matũũra moothe marĩa marĩ werũinĩ ũcio mwaraganu, namo nĩ: Diboni, Bamothi Baali, Bethi Baalimeoni, Jahazu, Kedemothu, Mefaathu, Kiriathaimu, Sibima, Zerethu Shaharu kĩrĩmainĩ kĩrĩa kĩrĩ gĩtuambainĩ. Bethipeoru, iharũrũka cia kĩrĩma kĩa Pisiga, na Bethi Jeshimothu. Bũrũri wa mũhĩrĩga wa Reubeni wahĩmbĩirie matũũra moothe ma werũ ũrĩa mwaraganu, o hamwe na bũrũri wothe wa Sihoni, mũthamaki wa Aamori, ũrĩa wathamakaga arĩ Heshiboni. Mũthamaki Sihoni na anene a Midiani arĩa maamũteithagĩrĩria, nĩ o: Evi, Rekemu, Zuru, Huru, na Reba, maahotirwo nĩ Musa. Mũndũ ũrĩa waragũraga wetagwo Balaamu mũrũ wa Beori aarĩ ũmwe wa andũ arĩa mooragirwo nĩ andũ a Isiraeli. Rũũĩ rwa Jorodani nĩruo rwarĩ mũhaka wa mwena wa na ithũĩro wa bũrũri wa mũhĩrĩga wa Reubeni. Bũrũri ũcio hamwe na matũũra na icagi ciaguo nĩguo wagaĩirwo mũhĩrĩga wa Reubeni kũringana na mbarĩ ciaguo ũtuĩke igai rĩaguo. Bũrũri ũrĩa wagaĩirwo mũhĩrĩga wa Gadi Musa nĩagaĩire mũhĩrĩga wa Gadi kũringana na mbarĩ ciaguo, bũrũri ũtuĩke igai rĩaguo. Bũrũri ũrĩa wagaĩirwo andũ a Gadi wahĩmbĩirie Jazeri, matũũra moothe ma Gileadi, o na nuthu ya bũrũri wa Aamoni o nginya itũũra rĩa Aroeri, mwena wa irathĩro wa Raba. Ningĩ ũkoima Heshiboni ũgathiĩ Ramathu Mizipe na Betonimu, o na ũkoima Mahanaimu o nginya mũhakainĩ wa Lodebari.#. Lodebari: Kana Debiri. Gĩtuambainĩ kĩa Jorodani wahĩmbĩirie: Bethi Haramu, Bethinimira, Sukothu, na Zafoni. Macio maarĩ matũũra mangĩ ma bũrũri ũrĩa Sihoni, mũthamaki wa Heshiboni, aathamakagĩra. Mũhaka wao wa mwena wa ithũĩro wambatanĩĩtie na rũũĩ rwa Jorodani o nginya iriainĩ rĩa Galili. Bũrũri ũcio hamwe na matũũra na icagi ciaguo nĩguo wagaĩirwo mũhĩrĩga wa Gadi kũringana na mbarĩ ciaguo ũtuĩke igai rĩaguo. Bũrũri ũrĩa wagaĩirwo nuthu ya mũhĩrĩga wa Manase mwena wa irathĩro wa Jorodani Musa nĩagaĩire nuthu ya mũhĩrĩga wa Manase kũringana na mbarĩ ciaguo, bũrũri ũtuĩke igai rĩaguo. Bũrũri waguo woimĩĩte Mahanaimu, ũkahĩmbĩria bũrũri wothe wa Bashani. Ũguo nĩkuuga wahĩmbĩirie ũthamaki wothe wa Ogu, mũthamaki wa Bashani, o hamwe na matũũra moothe mĩrongo ĩtandatũ ma Jairũ marĩa maarĩ bũrũriinĩ wa Bashani. O na ningĩ nĩwahĩmbĩirie nuthu ya bũrũri wa Gileadi, na matũũra ma Ashitorathu na Edirei, marĩa maarĩ matũũra manene ma mũthamaki Ogu, wa Bashani. Kũndũ kũu guothe kwaheirwo nuthu ya mbarĩ iria ciaciarĩĩtwo nĩ Makiru mũrũ wa Manase. Ũguo nĩguo Musa aagayanirie bũrũri ũrĩa ũrĩ mwena wa irathĩro wa Jeriko, mũrĩmo ũũrĩa ũngĩ wa rũũĩ rwa Jorodani, e werũinĩ wa Moabi.  No rĩĩrĩ, Musa ndaigana kũgaĩra mũhĩrĩga wa Lawi bũrũri o na mũniini; eerire mũhĩrĩga ũcio atĩ igai rĩaguo rĩrĩkoragwo rĩĩrĩ gĩcunjĩ kĩa magongoona marĩa MWATHANI Ngai wa Isiraeli arĩrutagĩrwo nĩ mĩhĩrĩga ĩyo ĩngĩ ya Aisiraeli.