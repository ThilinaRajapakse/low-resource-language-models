 Jerusalemu gũtharĩkĩrwo nĩ ndũũrĩrĩ Mũthenya wa MWATHANI nĩwerekeire gũũka, narĩo itũũra rĩa Jerusalemu nĩrĩgũtharĩkĩrwo na indo iria itahĩĩtwo kuo igayanĩrwo o kuo. MWATHANI nĩegũcookanĩrĩria ndũũrĩrĩ ciothe hamwe ciũkĩrĩre Jerusalemu. Jerusalemu nĩrĩgũtuunyanwo, nyũmba ciũngũrũrio indo ciothe, o na atumia magwatwo na hinya. Nuthu ya andũ nĩmegũthiio nao mathaamio, no acio angĩ matigwo o kũu Jerusalemu. No rĩĩrĩ, MWATHANI nĩakoimagara akahũũrane na ndũũrĩrĩ icio o ta ũrĩa aahũũranaga tene. Mũthenya ũcio MWATHANI nĩakaarũũgama kĩrĩma igũrũ kĩa mĩtamaiyũ kĩrĩa kĩrĩ mwena wa na irathĩro wa Jerusalemu. Kĩrĩma kĩa Mĩtamaiyũ nakĩo nĩgĩgaatũkana keerĩ kuuma mwena wa irathĩro kinya mwena wa ithũĩro, na kĩgĩe na gĩtuamba kĩnene gatagatĩ. Nuthu yakĩo ĩrore na rũgongo, na nuthu ĩyo ĩngĩ ĩrore na kĩanda. Inyuĩ na inyuĩ mũkoora mũgereire gĩtuamba kĩu kĩgayanĩĩtie kĩrĩma kĩu keerĩ.#. Mũkoora mũgereire ... kĩu keerĩ: Kĩhibirania tigĩtaũku wega haaha. Maandĩko ma Kĩngiriki moigaga; gĩtuamba gĩkaiyũrio tĩĩri o kinya Jaseli, o ta ũrĩa waiyũririo nĩ gĩthingithia matukũinĩ ma Uzia, mũthamaki wa Juda. Mũgeethara o ta ũrĩa maithe maanyu meetharire rĩrĩa kwagĩire gĩthingithia hĩndĩ ĩrĩa mũthamaki Uzia aathanaga Juda. Na rĩĩrĩ, MWATHANI Ngai wakwa agooka arĩ hamwe na araika oothe. Mũthenya ũcio wakinya-rĩ, gũtikaagĩa heho kana mbaa, o na kana nduma. Gũgaakoragwo na ũtheri ta wa mũthenya hĩndĩ ciothe, o na mathaa ma ũtukũ. No rĩĩrĩ, no MWATHANI wiki ũũĩ hĩndĩ ĩrĩa ũndũ ũcio ũgeekĩka.  Mũthenya ũcio wakinya-rĩ, maaĩ makembu magaathereraga moimĩĩte Jerusalemu, mamwe magaatherera meerekeire iria rĩa Cumbĩ na marĩa mangĩ iria rĩa Mediteraneani. Magaathereraga hingo ciothe, hingo ya riũa o na ya mbura. Hĩndĩ ĩyo MWATHANI nĩ we ũgaatuĩka mũthamaki wa thĩ yothe. Hĩndĩ ĩyo andũ oothe magaathaathayagia MWATHANI ta Ngai wao na mamũgwetage na rĩĩtwa o rĩmwe. Bũrũri wothe, uumĩĩte Geba na mwena wa rũgongo o nginya Rimoni na mwena wa kĩanda nĩũkaaraganio. No rĩĩrĩ, Jerusalemu rĩgaakorwo rĩtũgĩrĩĩte gũkĩra bũrũri ũrĩa ũrĩthiũrũkĩirie. Itũũra rĩu rĩkaambĩrĩria o kĩhingoinĩ kĩa Benjamini, o nginya kĩhingo gĩa Koona kũrĩa kwarĩ na kĩhingo tene; ningĩ kwaambĩrĩria mũnaarainĩ wa Hananeli o kinya mahihĩroinĩ ma ndibei ma mũthamaki.  Na rĩĩrĩ, andũ magaatũũra kuo magaaciire mategwĩtigĩra mũthiro wa mũthemba ũrĩkũ kana ũrĩkũ. No rĩĩrĩ, MWATHANI nĩakaareehithĩria ndũũrĩrĩ ciothe iria ciahũũrire Jerusalemu mũrimũ mũũru. Marĩ o muoyo, nyama ciao nĩikaabutha, o na maitho na nĩmĩ ciao ciore. Mũthenya ũcio, MWATHANI agaatũma manyiitwo nĩ kĩmako kĩnene na maturuure ũguo atĩ mũndũ akaanyiitaga ũrĩa mariganĩĩtie guoko makaambĩrĩria o kũhũũrana. Atĩrĩĩrĩ, andũ a Juda o nao nĩmakaahũũrana magitĩre Jerusalemu. Na rĩĩrĩ, ũtonga wa ndũũrĩrĩ ciothe iria irigicĩirie Jerusalemu nĩũgaatahwo kwa ũingĩ. Ũtonga ũcio nĩ thahabu, betha, na nguo. Mũrimũ ũcio mũũru nĩũkaanyiita mbarathi, nyũmbũ, ngamĩĩra, ndigiri o na nyamũ ciothe iria igaakorwo kũu kambĩinĩ cia thũ ciao.  No rĩĩrĩ, andũ arĩa magaatigara a ndũũrĩrĩ iria ciatharĩkĩire Jerusalemu, magaathiaga mwaka o mwaka gũthaathaiya MWATHANI Mwene Hinya Wothe ta mũthamaki wao, o na gũkũngũĩra Thigũkũ ya Ithũnũ. Rũũrĩrĩ o ruothe rũngĩkaarega gũthiĩ gũthaathaiya MWATHANI Mwene Hinya Wothe ta mũthamaki waruo, bũrũri waruo ndũkoona mbura. Andũ a Misiri mangĩkaarega gũkũngũĩra Thigũkũ ya Ithũnũ, MWATHANI akaamahũũra na mũrimũ mũũru o ta ũrĩa ahũũraga ndũũrĩrĩ ciothe iria iregaga gũkũngũĩra thigũkũ ĩyo. Rĩu nĩrĩo ihera rĩrĩa rĩgaakorerera andũ a Misiri o na ndũũrĩrĩ iria ingĩ ciothe mangĩkaarega gũkũngũĩra Thigũkũ ya Ithũnũ. Mũthenya ũcio-rĩ, o na mĩkwainĩ ya ngũrũkũri cia mbarathi gũkaandĩkwo atĩrĩ, “Ciamũrĩirwo MWATHANI.” Ningĩ nyũngũ na thuburia iria irĩ thĩinĩ wa Hekaarũ igaakorwo irĩ nyamũre igatherio o ta mbakũri iria irĩ hau kĩgongoonainĩ. Ningĩ nyũngũ ciothe cia kũruga iria igaakorwo Jerusalemu na Juda guothe ikaamũrĩrwo MWATHANI Mwene Hinya Wothe. Andũ arĩa makaarutaga magongoona nĩmakaahota gũcihũthĩra kũruga nyama cia igongoona. Mũthenya ũcio wakinya-rĩ, gũtirĩ mũhũũri mbiacara o na ũmwe ũgaacooka kuonwo thĩinĩ wa Hekaarũ ya MWATHANI Mwene Hinya Wothe.