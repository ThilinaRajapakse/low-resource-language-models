 Njaama cia Solomoni Naake mũthamaki Solomoni agĩgĩthiĩ na mbere gũthamaka Isiraeli guothe. Nacio njaama iria cia mũteithagia gwathana ciarĩ ici: Azaria mũrũ wa Zadoku: mũthĩnjĩri Ngai Elihorefu na Ahija, aariũ a Shisha: tũrani twa igooti Jehoshafatu mũrũ wa Ahiludu: mũigi wa rekondi Benaia mũrũ wa Jehoiada: mũnene wa mbũtũ cia ita Zadoku na Abiatharu: athĩnjĩri Ngai Azaria mũrũ wa Nathani: Mũnene wa aathani a ng'ongo Zabudu mũrũ wa Nathani: Mũthĩnjĩri Ngai na mũtaari wa mũthamaki Ahisharu: mũrũũgamĩrĩri wa ndungata cia mũthamaki Adoniramu mũrũ wa Abida: mũũrũũgamĩrĩri wa arĩa maarutaga mawĩra ma hinya. Ningĩ Solomoni agĩthuura andũ ikũmi na eerĩ matuĩke aathani a gwathaga ng'ongo ciothe cia Isiraeli. Acio nĩ o maatuĩtwo a kũreehagĩre mũthamaki na mũciĩ wake irio. O mũndũ areehaga irio mweri ũmwe thĩinĩ wa mwaka. Namo marĩĩtwa ma aathani acio ikũmi na eerĩ a ng'ongo na kũrĩa mũndũ aathanaga maahaanaga ta ũũ: Benihuri: bũrũri ũrĩa ũrĩ irĩma wa Efiraimu Benidekeri: matũũra ma Makazu, Shaalibimu,Bethi Shemeshi, Eloni, na Bethi Hanani Benihesedi: matũũra ma Arubothu, Soko na bũrũri wothe wa Heferi. Benabinadabu ũrĩa wahikĩĩtie Tafathu mwarĩ wa Solomoni: rũgongo ruothe rwa Dori Baana mũrũ wa Ahiludu: matũũra ma Taanaka, Megido, na Bethi Shani, rũgongo ruothe rũrĩa rwakuhanĩrĩirie na itũũra rĩa Zarethani, kĩanda wa Jezireeli o nginya Abeli Mehola na itũũra rĩa Jokimeamu Benigeberi: itũũra rĩa Ramothu bũrũriinĩ wa Gileadi; na icagi iria ciarĩ kũu Gileadi cia mbarĩ ya Jairũ mũrũ wa Manase, na rũgongo ruothe rwa Arigobu o kũu Bashani, moothe maarĩ matũũra mĩrongo ĩtandatũ mairigĩirwo na thingo cia hinya na ihingo ciakĩĩtwo na cuuma cia gĩcango. Ahinadabu mũrũ wa Ido: rũgongo rwa Mahanaimu Ahimaazu: ũrĩa wahikĩĩtie Basemathi, mwarĩ wa Solomoni: rũgongo ruothe rwa Nafutali Baana mũrũ wa Hushai: rũgongo ruothe rwa Asheri na itũũra rĩa Bealothu Jehoshafatu mũrũ wa Parua: rũgongo ruothe rwa Isakaru Shimei mũrũ wa Ela: bũrũri wothe wa Benjamini Geberi mũrũ wa Uri: bũrũri wa Gileadi, o bũrũri ũrĩa wathagwo nĩ Sihoni mũthamaki wa Aamori na Ogu mũthamaki wa Bashani. Hamwe na acio ikũmi na eerĩ nĩkwarĩ na barũũthi wa gwathanaga bũrũri ũcio wothe.#. Bũrũri ũcio wothe: Maandĩko maingĩ moigaga nĩ bũrũri wa Juda. Ũthamaki wa Solomoni kũgaacĩra Nao andũ a Isiraeli na a Juda maingĩhĩĩte o ta mũthanga ũrĩa ũrĩ rũteereinĩ rwa iria. Maatũire maarĩaga na makanyuaga na magakenaga.  Naake Solomoni agĩgĩathana bũrũri wothe kuuma rũũĩ rwa Farati kinya bũrũri wa Afilisiti o na nginya mũhakainĩ wa Misiri. Nao andũ a kũu nĩmaamũtwaragĩra igooti, na magĩtũũra mamũtungatagĩra matukũ moothe ma muoyo wake. Indo iria ciatwaragwo kwa Solomoni mũthenya ũmwe ciarĩ kiro ngiri ithaano (,) cia mũtu mũhinyu mũno, kiro ngiri ikũmi (,) cia njenga; ndeegwa ikũmi noru, ndeegwa mĩrongo ĩĩrĩ cia rũũru, ng'ondu igana, hamwe na thwariga, thiiya, na marong'a, na mbata noru. Ningĩ Solomoni no we wathaga bũrũri wothe wa mwena wa ithũĩro wa rũũĩ rwa Farati, kuuma Tifisa o nginya Gaza, hamwe na athamaki a kuo. Naake akĩgĩa na thaayũ na mabũrũri marĩa maamũthiũrũrũkĩirie. Namo matukũ moothe ma wathani wa Solomoni, andũ a Isiraeli na a Juda kuuma Dani o nginya Beerisheba magĩtũũra megangarĩĩte. Mũndũ o mũndũ aatũũraga mĩthabibũinĩ na mĩkũyũinĩ yake.  Naake Solomoni aarĩ na ciugũ cia mbarathi ngiri mĩrongo ĩna (,) na mbarathi cia kũguucia ngaari icio ngiri ikũmi na igĩrĩ (,). Nao aathani acio aake ikũmi na eerĩ magĩgĩtuĩka a kũreehagĩre mũthamaki Solomoni na andũ aake irio cia kũigana, na o mũndũ akareehage mweri wake. Ningĩ agacooka agatwarĩra mbarathi cia ihenya na mbarathi iria ingĩ mbaarĩ na rũũa rwa ngano o ta ũrĩa aatuĩrĩirwo. Naake MWATHANI agĩkĩhe mũthamaki Solomoni ũũgĩ, ũmenyi wa maũndũ mũingĩ, na ũtaũku mũingĩ gũkĩra gĩthimi. Naake Solomoni agĩkĩũhĩga agĩkĩra andũ oothe a mwena wa irathĩro o na a Misiri.  Nĩ we warĩ mũũgĩ gũkĩra andũ oothe: arĩ mũũgĩ gũkĩra Ethani ũrĩa Muezira, o na gũkĩra Hemani, Kalikoli, na Darida aariũ a Maholu, nayo ngumo yake ĩgĩtamba mabũrũri moothe marĩa maamũrigiicĩirie.  Ningĩ nĩatungire thimo ngiri ithatũ (,) na nyĩmbo makĩria ma ngiri ĩmwe na ithaano (,). O na nĩaheanire ũhoro wa mĩtĩ, aambĩrĩirie na mĩtarakwa ya Lebanoni o nginya hithobu iria imeraga rũthingoinĩ, wa nyamũ cia mĩthemba yothe, wa nyoni, wa nyamũ iria itambaga, na wa thamaki. Nao athamaki oothe a thĩ maigua ũhoro wa ũũgĩ wa Solomoni, magĩtũma andũ makamũthikĩrĩrie akĩaria.