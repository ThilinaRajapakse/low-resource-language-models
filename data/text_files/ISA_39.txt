 Njaama kuuma Babilonia (Atha .-) Mahindainĩ macio mũthamaki wa Babilonia, Merodaki Baladani, mũrũ wa Baladani, nĩaiguire atĩ Hezekia aarĩ mũrũaru na atĩ nĩarĩĩkĩĩtie kũhona. Agĩkĩmũrekeria njaama irĩ na marũa na kĩheeo. Hezekia nĩanyiitire njaama icio ũgeni akeneete na agĩcionia ũtonga wake. Aacionirie betha, thahabu, indo nungi wega, maguta marĩa manungaga wega, na matharaita maake moothe. Hatirĩ kĩndũ o gĩothe kĩarĩ thitooinĩ ciake kana ũthamakiinĩ wake wothe ataacionirie. Thuutha ũcio mũnabii Isaia agĩcooka agĩthiĩ kũrĩ mũthamaki Hezekia akĩmũũria atĩrĩ, “Andũ acio-rĩ, maroimĩĩte kũ na marakwĩrire atĩa?” Hezekia agĩcookia atĩrĩ, “Marookĩĩte kũrĩ niĩ moimĩĩte bũrũri wa kũraaya wĩtagwo Babilonia.” Mũnabii akĩmũũria atĩrĩ, “Nĩ kĩĩ maronire nyũmbainĩ yaku ya ũthamaki?” Hezekia agĩcookia atĩrĩ, “Maronire indo ciothe. Gũtirĩ kĩndũ o na kĩmwe kĩrĩ thitoo ciakwa itanamoonia.” Naake Isaia agĩkĩĩra mũthamaki atĩrĩ, “Taigua ũrĩa MWATHANI Mwene Hinya Wothe ekuuga. Nĩgũgaakinya ihinda, rĩrĩa kĩndũ o gĩothe kĩrĩ nyũmba yaku ya ũthamaki o na iria maathooguo maacookanĩrĩirie kinya ũũmũũthĩ igaakuuo itwarwo Babilonia. Gũtirĩ o na kĩmwe gĩgaatigwo.  Ciana imwe ciaku, o iria wĩciarĩire we mwene, nacio nĩigathaamio, na nĩikaahakũrwo nĩ geetha igaatungataga nyũmbainĩ ya mũthamaki wa Babilonia.” Mũthamaki Hezekia aanyiitire atĩ eerwo nĩgũgũkorwo na thaayũ na ũgaacĩru matukũ moothe ma muoyo wake. Kwoguo agĩgĩcookia atĩrĩ, “Ũhoro ũcio wothe wahe kuuma harĩ MWATHANI nĩ mwega.”