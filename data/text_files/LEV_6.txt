  Ningĩ MWATHANI akĩĩra Musa atĩrĩ, “No mũhaka kũrutagwo igongoona mũndũ o wothe angĩhĩtĩria MWATHANI na ũndũ wa kũrega gũcookeria Mũisiraeli ũrĩa ũngĩ kĩndũ kĩrĩa amũigĩire, kana wa kũmũiya kĩndũ gĩake, kana wa kũmũhinyĩrĩria, o na kana wa kũmũheenia akĩhĩtaga atĩ ndooneete kĩndũ gĩake kĩrĩa kĩũrĩĩte o rĩrĩa akĩoneete. -Hĩndĩ ĩrĩa mũndũ angĩkorwo eehĩĩtie na njĩra o yothe ya icio, no nginya agacookia kĩrĩa oeete na njĩra ĩtarĩ ya ma. Mũthenya ũrĩa agaatuĩrwo atĩ nĩehĩĩtie noguo agaacookeria mwene kĩrĩa gĩothe oeete na oongerere gĩcunjĩ kĩa mĩrongo ĩĩrĩ harĩ igana gĩakĩo. Acooke atwarĩre mũthĩnjĩri Ngai ndũrũme kana thenge ĩtarĩ na kaũũgũ, ĩtuĩke igongoona rĩa kũrĩhĩra rĩĩhia rĩrĩa ahĩtĩirie MWATHANI. Naguo thogora wayo ũũtue ũthimĩĩtwo na gĩthimi kĩrĩa kĩiguanĩirwo. Naake mũthĩnjĩri Ngai akĩhoroherie rĩĩhia rĩa mũndũ ũcio, naake akĩoherwo.” Igongoona rĩa gũcinwo rĩothe Naake MWATHANI akĩĩra Musa atĩrĩ, “Atha Harũni na aariũ aake ũmeere atĩrĩ: Ũyũ nĩguo watho wĩgiĩ igongoona rĩa njino. Rĩrĩraaraga rĩkĩhĩa kĩgongoonainĩ igũrũ o nginya rũũciinĩ, naguo mwaki wa kĩgongoona ũkaraara ũgĩakana. Naake mũthĩnjĩri Ngai, ehumbĩĩte nguo yake ya gataani na thuruarĩ yake ya gataani, akooya mũhu wa nyamũ ĩyo ĩraire ĩkĩhĩa kĩgongoonainĩ igũrũ, akaũiga mwenainĩ wa kĩgongoona. “Agacooka akaruta nguo icio ciake cia magongoona, akooya mũhu ũcio akaũtwara nja ya kambĩ akaũita handũ hatheru. Mwaki ũrĩa ũrĩ kĩgongoonainĩ igũrũ ndũrĩ hĩndĩ o na ĩmwe ũkaarekwo ũhore. Mũthĩnjĩri Ngai aagĩrĩirwo nĩkũwĩkagĩra ngũ rũũciinĩ o rũũciinĩ, agatandaiya wega nyama cia igongoona rĩu rĩa njino igũrũ wa ngũ icio, na agacinĩra maguta ma igongoona rĩa thaayũ o ho. Mwaki ũcio ũgũtũũra wakanaga kĩgongoonainĩ igũrũ na ndũkaanarekwo ũhore o na rĩ. Igongoona rĩa mũtu “Naguo watho wa igongoona rĩa mũtu nĩ ũyũ: athĩnjĩri Ngai a mbarĩ ya Harũni nĩ o marĩrutagĩra MWATHANI igongoona rĩa mũtu o hau mbere ya kĩgongoona. Ũmwe wao arĩrũmaga rũhĩ rũmwe rwa mũtu ũcio mũhinyu mũno mũtukanie na maguta, o na ũbaani ũrĩa ũrĩ igũrũ wa mũtu ũcio, akaũcinĩra kĩgongoonainĩ kĩu igũrũ irĩ ta kĩndũ gĩa kuonania atĩ ciothe irutĩirwo MWATHANI. Mũtararĩko wa igongoona rĩu nĩũkenagia MWATHANI. -Kĩrĩa kĩrĩtigaraga kĩa igongoona rĩu kĩrĩrĩagwo nĩ athĩnjĩri Ngai kĩambĩĩte gũthondekwo gĩgatuĩka mĩgate ĩtarĩ mĩĩkĩre ndaawa ya kũimbia. Marĩkĩrĩagĩra handũ hatheru, o hau nja ya Hema ya gũtũnganwo. Kĩndũ kĩu-rĩ, nĩ MWATHANI ũheete athĩnjĩri Ngai gĩtuĩke gĩcunjĩ kĩao kĩa magongoona marĩa arutagĩrwo na ũndũ wa gũcinwo. Nĩ kĩndũ gĩtheru mũno o ta igongoona rĩa meehia, o na igongoona rĩa kũrĩhĩra meehia. Mũndũ mũrũme o wothe thĩinĩ wa njiarwa cia Harũni, no akĩrĩe kĩrĩ gĩcunjĩ kĩao kĩrĩa maagĩrĩirwo nĩkũheagwo mahinda moothe kĩumĩĩte igongoonainĩ rĩrĩa rĩrutĩirwo MWATHANI na ũndũ wa gũcinwo. Mũndũ ũngĩ o wothe ũrĩa ũkaahuutia igongoona rĩu nĩagaatuĩka mũtheru.” Ningĩ MWATHANI akĩĩra Musa atĩrĩ, “Mũthenya ũrĩa mũndũ mũrũme wa mbarĩ ya Harũni agaitĩrĩrio maguta aamũrwo atuĩke mũthĩnjĩri Ngai-rĩ, nĩakarutĩra MWATHANI igongoona rĩa kiro ĩmwe ya mũtu (o ta mũigana wa igongoona rĩa mũtu rĩrĩa rĩrutagwo mũthenya o mũthenya), nuthu ĩmwe yaguo arute rũũciinĩ, nayo ĩyo ĩngĩ arute hwaĩinĩ. Naguo mũtu ũcio ũtukanio na maguta, ũkarangwo na rũgĩo, ũcooke wenyũrangwo, ũrutwo ũrĩ igongoona rĩa mũtu rĩ na mũtararĩko ũrĩa ũkenagia MWATHANI. Igongoona rĩu rĩgũtũũra rĩrutagwo nĩ mũndũ mũrũme o wothe wa njiarwa cia Harũni ũrĩa ũratungata ta Mũthĩnjĩri Ngai Ũrĩa Mũnene. Rĩrĩcinagwo rĩothe rĩrĩ igongoona rĩrutĩirwo MWATHANI. Hatirĩ gĩcunjĩ o na kĩmwe kĩa igongoona rĩa mũtu rĩrĩa mũthĩnjĩri Ngai arutĩĩte kĩrĩrĩagwo; rĩothe nĩgũcinwo rĩrĩcinagwo.” Igongoona rĩa meehia MWATHANI akĩĩra Musa atĩrĩ, “Arĩria Harũni na aariũ aake ũmeere atĩrĩ, ‘Ũyũ nĩguo watho ũkoniĩ igongoona rĩa meehia’: nyamũ ya igongoona rĩa meehia ĩrĩthĩnjagĩrwo mwena wa na rũgongo wa kĩgongoona, harĩa nyamũ cia magongoona ma njino ithĩnjagĩrwo. Igongoona rĩu nĩ rĩtheru mũno. Mũthĩnjĩri Ngai ũrĩa ũrĩrutaga igongoona rĩu rĩa meehia nĩ we ũrĩrĩrĩagĩra handũ hatheru, o hau nja ya Hema ya gũtũnganwo. Kĩrĩa gĩothe#. Kĩrĩa gĩothe: Kana Mũndũ o wothe. gĩkaahuutia nyama cia nyamũ ĩyo nĩgĩgaatuĩka gĩtheru. Nguo o yothe ĩngĩkaaminjũkĩrwo nĩ thakame ya nyamũ ĩyo, no nginya ĩgaathambĩrio handũ hatheru. Nyũngũ o yothe ĩrĩa ĩkaahũthĩrwo kũruga nyama icio no nginya ĩkooragwo; angĩkorwo irugĩĩtwo na thaburia-rĩ, no nginya ĩkumuthwo ĩcooke ĩkamũrwo na maaĩ wega. Mũndũ mũrũme o wothe wa mbarĩ ya athĩnjĩri Ngai, no arĩe nyama icio; igongoona rĩu nĩ rĩtheru mũno. No rĩĩrĩ, thakame ĩigana o na atĩa ya igongoona rĩu rĩa meehia ingĩgaatwarwo Hemainĩ ya gũtũnganwo nĩguo ĩtuĩke yakũhorohia meehia, nyamũ ĩyo ndĩkaanarĩĩo; no nginya ĩgaacinwo yothe na mwaki.”