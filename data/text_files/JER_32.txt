 Jeremia kũgũra gĩthaka  MWATHANI nĩanjarĩirie mwakainĩ wa ikũmi wa ũthamaki wa Zedekia, mũthamaki wa Juda, na noguo warĩ mwaka wa ikũmi na ĩnaana wa ũthamaki wa Nebukadinezaru, mũthamaki wa Babilonia. Ihindainĩ rĩu-rĩ, mbũtũ cia ita cia mũthamaki wa Babilonia nĩgũthiũrũrũkĩria ciathiũrũrũkĩirie itũũra rĩa Jerusalemu nĩguo irĩtharĩkĩre, na niĩ ndahingĩirwo kandurumu ĩrĩa yanyiitaine na nyũmba ya mũthamaki. Ndahingĩirwo kũu kandurumuinĩ ĩyo nĩ mũthamaki Zedekia nĩ ũndũ nĩndarathĩĩte ngoiga atĩ MWATHANI oigĩĩte atĩrĩ, “Nĩngwĩtĩkĩria mũthamaki wa Babilonia anyiite itũũra rĩa Jerusalemu, na mũthamaki Zedekia ndehonoka kuuma mookoinĩ ma Ababilonia. Ekũneanwo kũrĩ mũthamaki wa Babilonia, na nĩekuonana naake ũthiũ kwa ũthiũ, na aaranĩrie naake na kanua gaake mwene. Zedekia egũkuuo atwarwo Babilonia, kũrĩa egũtũũra nginya rĩrĩa ngeeka naake ũrĩa kwenda. O na Zedekia angĩhũũrana na Ababilonia ndangĩhootana. Niĩ MWATHANI, nĩ niĩ ndoiga ũguo.” Na rĩĩrĩ, MWATHANI nĩanjĩĩrire atĩ Hanameli, mũrũ wa baaba mũkũrũ Shalumu, nĩegũũka anjũũrie ngũre gĩthaka gĩake kĩrĩa kĩarĩ Anathothu bũrũriinĩ wa Benjamini, tondũ nĩ niĩ ndaarĩ na kĩhooto gĩa gwĩka ũguo thĩinĩ wa andũ a nyũmba iitũ. Na o ta ũrĩa MWATHANI oigĩĩte, Hanameli agĩũka kũu ndahingĩirwo kandurumu akĩnjũũria ngũre gĩthaka gĩake. Hĩndĩ ĩyo ngĩkĩmenya atĩ ti itherũ MWATHANI nĩanjarĩirie. Kwoguo ngĩgũra gĩthaka kĩu kĩa Hanameli na ngĩmũtarĩra mbeeca; thogora wakĩo warĩ icunjĩ ikũmi na mũgwanja cia betha. Ngĩcooka ngĩĩkĩra thaĩri marũa ma kũgũra gĩthaka kĩu, o nao aira magĩĩka o taguo, na ngĩthima icunjĩ icio cia betha na ratiri. Ndarĩĩkia gwĩka ũguo-rĩ, ngĩoya marũa macio maarĩ na thaĩri na maũndũ moothe marĩa twandĩkanĩire, na kobi ya yo, ngĩcinengera Baruku mũrũ wa Neria na mũcũkũrũ wa Mahaseia. Ndamũnengerire marũa macio Hanameli, na aira arĩa mameekĩrĩĩte thaĩri, na andũ oothe arĩa maarĩ hau nja ya kandurumu makĩyonagĩra. Ngĩcooka, marĩ ho oothe, ngĩĩra Baruku atĩrĩ, “MWATHANI Mwene Hinya Wothe, Ngai wa Isiraeli, agwatha woe marũa macio, macio marĩ na thaĩri na kobi ya yo, ũmaige thĩinĩ wa ndigithũ, nĩguo maikare ihinda iraaya matathũũkĩĩte. Tondũ, MWATHANI Mwene Hinya Wothe, Ngai wa Isiraeli, oigĩĩte atĩ nyũmba, ithaka, na mĩgũnda ya mĩthabibũ nĩikaagũrwo o rĩngĩ bũrũriinĩ ũyũ?” Ihooya rĩa Jeremia Na rĩĩrĩ, thuutha wa kũnengera Baruku marũa macio ma kũgũra gĩthaka nĩndahoire ngiuga atĩrĩ, “MWATHANI Ngai! Nĩ we wombire thĩ na igũrũ na hinya waku mũnene o na ũhoti; hatirĩ ũndũ o na ũrĩkũ ũngĩgũkĩria hinya! Wee-rĩ, nĩũtugaga andũ ngiri na ngiri, no ningĩ nĩũherithagia ciana nĩ ũndũ wa meehia ma aciari aacio. Wee ũrĩ Ngai mũnene na wĩ hinya. Wee nĩ we MWATHANI Mwene Hinya Wothe. Wee-rĩ, nĩũthondekaga mĩbango mĩkinyanĩru na ũgeeka maũndũ ma hinya. Nĩwonaga ũrĩa wothe andũ meekaga na nĩũrĩhaga o mũndũ kũringana na ciĩko ciake. Hĩndĩ ya tene-rĩ, nĩwaringire ciama na ũgĩĩka maũndũ ma magegania bũrũriinĩ wa Misiri, na rĩu no ũrathiĩ na mbere gwĩka ũguo nginyagia ũũmũũthĩ, gũũkũ Isiraeli na gatagatĩinĩ ka ndũũrĩrĩ iria ingĩ ciothe, ũguo atĩ gũtirĩ kũndũ o na kũ rĩu wee ũtoĩo. Wee-rĩ, nĩwarutire andũ aaku a Isiraeli Misiri na hinya waku na ũhoti, ũkĩringaga ciama na ũgĩĩkaga maũndũ ma magegania marĩa maamakirie thũ ciitũ mũno. Wee nĩ we wamaheire bũrũri ũyũ mwega na mũnoru, ũrĩa werĩire maithe maao na mwĩhĩtwa atĩ nĩũkaamahe. No rĩĩrĩ, rĩrĩa o mookire na makĩĩgwatĩra bũrũri ũyũ, matiigana gũgũthikĩrĩria o na kana gwathĩkĩra mawatho maaku; hatirĩ ũndũ o na ũmwe wa maũndũ marĩa wamaathĩĩte meeke meekire. Nĩkĩo rĩu ũtũmĩĩte mwanangĩko ũyũ wothe ũmakorerere. “Rĩu-rĩ, Ababilonia nĩmaakĩrĩire itũũra rĩa Jerusalemu ngathĩ na mĩena yothe nĩguo maarĩtuunyane na nĩmararĩtharĩkĩra. Mbaara, ng'aragu, na mĩrimũ nĩigũtũma itũũra rĩĩrĩ rĩnyiitĩrwo nĩ Ababilonia. Ũrĩa wothe woigire nĩmũhingu; wee mwene nĩwĩyoneire. No o na kũhaana ũguo-rĩ, wee MWATHANI Ngai, nĩ we ũranjathire ngũre gĩthaka na njĩte aira makorwo ho ngĩkĩgũra, o rĩrĩa itũũra rĩrĩ hakuhĩ gũtuunyanwo nĩ Ababilonia.” Hĩndĩ ĩyo MWATHANI akĩnjarĩria akĩnjĩĩra atĩrĩ, “Niĩ nĩ niĩ MWATHANI, Ngai wa andũ oothe, hatirĩ ũndũ o na ũrĩkũ ũngĩngĩria hinya.  Atĩrĩĩrĩ, nĩngũneana itũũra rĩĩrĩ kũrĩ Nebukadinezaru, mũthamaki wa Babilonia, hamwe na thigari ciake, nao nĩmekũrĩtuunyana na marĩcine na mwaki. Mekũrĩcinanĩria hamwe na nyũmba iria igũrũ wacio andũ maacinĩire Baali ũbaani na magaitangĩra ngai ingĩ ndibei ĩrĩ ta igongoona, makĩndaakaria. Andũ a Isiraeli na a Juda kuuma o marĩ eethĩ matũire meekaga maũndũ mooru na mandaakaragia na mĩthiĩre yao. Andũ a itũũra rĩĩrĩ matũire mandaakaragia.Njikaraga ndĩ na marũrũ kuuma mũthenya ũrĩa itũũra rĩĩrĩ rĩakirwo. Kwoguo, nĩngũrĩananga tondũ wa ũũru ũrĩa wothe wĩkĩĩtwo nĩ andũ a Juda na a Jerusalemu, hamwe na athamaki, atongoria, athĩnjĩri Ngai na anabii. Nĩmaahuutatĩire o na harĩa ndũire ndĩmarutaga itegũtigithĩria, o matiiguaga na matitaarĩkaga.  O na ningĩ nĩmaigĩĩte mĩhianano yao ĩrĩ magigi Hekaarũinĩ ĩrĩa yakĩĩtwo ĩrĩ handũ haakwa ha gũũthaathayagĩrio makamĩthaahia.  Maakĩire Baali kũndũ gũtũũgĩru gwa gũthaathaĩrio gĩtuambainĩ kĩa Hinomu, kũrĩa marutagĩra ngai ĩrĩa ĩĩtagwo Moleku aariũ na aarĩ aao marĩ magongoona. Niĩ-rĩ, ndirĩ ndamaatha meekage ũndũ ta ũcio, o na ndirĩ ndeciiria atĩ no meeke gĩĩko ta kĩu kĩrĩ magigi gĩa gũtũma andũ a Juda meehie.” MWATHANI kũheana kĩĩrĩgĩrĩro MWATHANI, Ngai wa Isiraeli, akĩnjĩĩra atĩrĩ, “Jeremia, rĩu tathikĩrĩria wega ũrĩa nguuga ũhoroinĩ wa itũũra rĩĩrĩ rĩrĩa andũ maroiga atĩ mbaara, ng'aragu, na mĩrimũ nĩcio igũtũma rĩtuunyanwo nĩ mũthamaki wa Babilonia. Atĩrĩĩrĩ, nĩngaacookereria andũ kuuma mabũrũri moothe kũrĩa ndamahurunjire ndaakarĩĩte na ndĩ na marũrũ maingĩ; ngaamacookia o gũũkũ na ndeke matũũre kuo na thaayũ. Nao magaatuĩka andũ aakwa, na niĩ nduĩke Ngai wao. Nĩngeekĩra muorooto ũmwe ngoroinĩ ciao na meciiriainĩ maao, naguo nĩ atĩ matũũre mandĩĩĩte, nĩguo o eene hamwe na njiarwa ciao makoonaga maũndũ meega. Ningĩ nĩngaathondeka nao kĩrĩĩkanĩro gĩa tene na tene. Kĩrĩĩkanĩro kĩu ngaathondeka nao kĩrĩ atĩ niĩ ndirĩ hĩndĩ itakaamatugaga; nĩngaatũma mandĩyage na ngoro, nĩguo matikaanandiganĩrie o na rĩ. Nĩngaakenaga ngĩmatuga, na nĩngaamahanda marũme ki bũrũriinĩ ũyũ. “O ta ũrĩa ndeehithĩirie andũ aya mwanangĩko ũyũ mũnene ũguo, noguo ngaamareehithĩria maũndũ moothe meega marĩa ndĩmeerĩire. Na rĩĩrĩ, mĩgũnda nĩkaagũrwo o rĩngĩ bũrũriinĩ ũyũ ũrĩa mũraaria ũhoro waguo mũkoiga atĩ nĩ maganjo matarĩ na mũndũ kana nyamũ na nĩũneanĩĩtwo mookoinĩ ma Ababilonia. Andũ nĩmakaagũraga mĩgũnda ĩyo, mageekĩra thaĩri marũa ma kũmĩgũra, makamahũũra mũhũũri, na mageeta aira mooke moone magĩĩka ũguo. Ũndũ ũcio ũgeekagwo bũrũriinĩ wa Benjamini, icagiinĩ iria ithiũrũrũkĩirie Jerusalemu, matũũrainĩ ma Juda, matũũrainĩ ma bũrũri ũrĩa ũrĩ irĩma, magũrũinĩ ma irĩma cia Juda mwena wa na ithũĩro, na mwena wa na kĩanda wa Juda. Nĩ ũndũ-rĩ, nĩngaacookia andũ aakwa bũrũriinĩ wao. Niĩ MWATHANI, nĩ niĩ ndoiga ũguo.”