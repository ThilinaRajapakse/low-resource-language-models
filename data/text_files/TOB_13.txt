 Rwĩmbo rwa Tobiti rwa kũgooca Ngai Naake Tobiti akĩhooya akiuga atĩrĩ: “Ngai arogoocwo we ũtũũraga tene na tene, o na ũthamaki wake ũrogoocwo mĩndĩ na mĩndĩ. We nĩatũherithagia, na agacooka agatũiguĩra tha. Nĩatũtwaraga na thĩ kũrĩa akuũ mathiaga, ningĩ agacooka agatũruta kuuma mbĩĩrĩrainĩ. Gũtirĩ ũngĩhota kũũrĩra hinya wake.  “Mũcookeriei ngaatho gatagatĩinĩ ka ndũũrĩrĩ, inyuĩ andũ a Isiraeli, amu nĩatũhurunjĩĩte gatagatĩinĩ kaao.  Menyithaniai ũnene wake kuo, na mũmũtũũgĩrie mbere ya arĩa oothe marĩ muoyo; amu nĩ we Mwathani witũ na Ngai witũ, nĩ we Ithe witũ nginya tene.  “Nĩegũtũherithia nĩ ũndũ wa waganu witũ; na acooke atũiguĩre tha rĩngĩ, ningĩ atũcookanĩrĩrie kuuma ndũũrĩrĩinĩ ciothe kũrĩa tũhurunjĩĩtwo.  “Mũngĩmũgarũrũkĩra na ngoro yanyu yothe na muoyo wanyu wothe mũikare mũmwathĩkĩire, naake nĩekũmũgarũrũkĩra na ndagũcooka kũmũhitha ũthiũ wake. Ririkanaai ũrĩa Ngai amwĩkĩire, na mũmũcookerie ngaatho na ngoro cianyu ciothe. Goocaai Mwathani wa ũthingu, na mũtũũgĩrie mũthamaki wa tene na tene. Nĩngũmũcookeria ngaatho ndĩ bũrũriinĩ wakwa wa ithaamĩrio na nĩngwanĩrĩra hinya wake mũnene kũrĩ rũũrĩrĩ rwa eehia. ‘Garũrũkaai mweherere meehia maanyu, na mwĩke ũrĩa ũkenagia Ngai! Kwahoteka hiihi amwende na amũiguĩre tha.’  “Nĩngũgooca Ngai wakwa na ngene ndĩ thĩinĩ wa ũnene wake; muoyo wakwa nĩũgũtũũgĩria mũthamaki wa igũrũ.  “Reke andũ oothe mamenyithanie ũnene wake na mamũgooce me thĩinĩ wa Jerusalemu.   “Wee Jerusalemu, itũũra rĩtheru, Ngai nĩakũherithĩĩtie nĩ ũndũ wa meehia ma andũ aaku, no nĩekũiguĩra tha arĩa oothe meekaga wega. Kwoguo cookeriai Ngai ngaatho tondũ nĩ mwega. Goocaai mũthamaki wa tene na tene.#. Maandĩko mamwe matirĩ kamũhari ga b-a. Hekaarũ yaku nĩgaakwo rĩngĩ, na andũ aaku nĩmagaacooka gũkena rĩngĩ.  “Mwathani arotũma arĩa mathaamĩĩtio thĩinĩ waku makene, na amenyerere andũ aaku arĩa marathĩĩnĩka nginya tene na tene.  “Jerusalemu, ũtheri waku nĩũkaarĩra thĩ yothe na hinya, na ndũũrĩrĩ nyingĩ nĩigooka kũrĩ we kuuma kũraaya. Andũ aacio magooka gũkumia Mwathani Ngai waku, mareehere Mwathani wa igũrũ iheeo. Barabarainĩ ciaku njiarwa na njiarwa nĩirĩinaga ũgooci waku na gĩkeno, narĩo rĩĩtwa rĩaku, wee itũũra rĩthuure rĩa Ngai, rĩgũtũũra tene na tene. Arĩa oothe mahũũranaga nawe, nĩmekũnyiitwo nĩ kĩrumi: arĩa oothe makwanangaga, arĩa oothe mamomoraga thingo ciaku, arĩa oothe matharũragia mĩnaara yaku, na arĩa oothe macinaga nyũmba ciaku. No arĩa makwendeete megũtũũra marĩ araathime tene na tene.  “Jerusalemu, kena nĩ ũndũ wa andũ aaku arĩa athingu, amu nĩmagaacookanĩrĩrio hamwe, na magooce Mwathani wa tene na tene.  “Kũraathimwo nĩ arĩa oothe makwendeete na makenagĩra kuona ũkĩgaacĩra. Kũraathimwo nĩ arĩa macakayaga nĩ ũndũ wa mathĩĩna maaku amu nĩmagaakena moona riiri waku wothe. Gĩkeno gĩaku nĩgĩgaatũma makene tene na tene.  “Nĩngũgooca Mwathani, ũrĩa mũthamaki mũnene. Amu Jerusalemu nĩgaakwo rĩngĩ ĩtuĩke mũciĩ wake tene na tene.  “I ngaakena atĩa mwana wakwa angĩgaatigara erorere riiri waku, na agooce Mũthamaki wa igũrũ!  “Ihingo cia Jerusalemu igaakwo na mahiga ma yakuti ya mburuu na thumarati, nacio thingo ciayo ciakwo na mahiga ma goro, nayo mĩnaara ya yo na gwa kũũrĩra gwakwo na thahabu ĩrĩa therie mũno. Nacio barabara cia Jerusalemu ikaarwo mahiga ma goro ma rubi na mahiga ma kuuma Ofiri. Ihingoinĩ cia Jerusalemu nĩgũkainwo nyĩmbo cia ũkeni na nyũmbainĩ ciakuo kwanĩrĩrwo, kwĩrwo atĩrĩ, ‘Goocaai Mwathani! Ngai wa Isiraeli arogoocwo!’  “Jerusalemu, Ngai aroraathima andũ aaku, nao marogooca rĩĩtwa rĩake tene na tene.” Naake Tobiti agĩkĩrĩĩkia rwĩmbo rwake rwa kũgooca.