 Kũraathimwo nĩ mũndũ ũrĩa ũtahĩtagia na mĩario yake, ũrĩa ũtabatairio nĩkũigua kĩeha kĩa meehia. Kũraathimwo nĩ mũndũ ũrĩa ũtaciirithagio nĩ thamiri yake, na ũrĩa ũtarĩ wate mwĩhoko wake. Njĩra ĩrĩa njega ya kũhũthĩra ũtonga Mũndũ mwĩyendi ti wega atongeete; ũtonga nĩ wa bata ũrĩkũ kũrĩ mũndũ ũtangĩheana. Mũndũ ũrĩa wagaga kũrĩa akaiga atĩ nĩguo atonge aigagĩra andũ angĩ; andũ angĩ nĩ o magaacirĩa. Mũndũ angĩaga gwĩtaanahĩra we mwene-rĩ, nũũ angĩtaanahĩra? Ndarĩ hingo ekenagia na indo ciake. Gũtirĩ mũndũ mũũru gũkĩra mũndũ ũrĩa wĩimaga indo. Rĩu nĩ rĩĩhia rĩkĩĩherithia rĩo rĩene. Mũndũ mwĩyendi gũtirĩ ũndũ mwega angĩĩka, na ũrĩa mwega angĩĩka no awĩkire na njĩra ya mahĩtia, na thuuthainĩ mwĩyendo wake nĩũkũwonania. Mũndũ mwĩyendi nĩ kĩndũ kĩũru, ahũgũkaga na kũngĩ rĩrĩa andũ me na thĩĩna, na ndarĩ hingo aiganagĩra na kĩrĩa arĩ nakĩo, ũkoroku nĩũnyamaaragia muoyo wake. Mũndũ mwĩyendi ahithaga irio na ndangĩciruta.  Mwana wakwa, rĩa wega kũringana na ũhoti waku, na ũrutĩre Mwathani kĩrĩa kĩagĩrĩire. Ririkana atĩ gĩkuũ no gĩgooka, no ndwĩrĩĩtwo hĩndĩ ĩrĩa ũgaakua. Ĩka mũraata waku maũndũ meega ũtanakua, geria kũmũhe indo nyingĩ o ta ũrĩa ũngĩhota. Mũthenya wa ikeno ndũkaage gũkena; ndũkaareke ũndũ mwega ũrĩa wĩrirĩirie gwĩka ũkũhĩtũke. Na githĩ indo ciothe iria ũthithinĩire na iria wanarutĩra wĩra na hinya ndũgacitigĩra andũ angĩ macicuukĩre mĩtĩ macigayane? Kwoguo korwo ũrĩ mũtaana na wamũkagĩre kuuma kũrĩ andũ; wĩkenagie; ndũgeterere gũkaagĩa na ikeno wakua. Andũ oothe makũraga o ta nguo, na mũndũ akũra, watho ũrĩa wa tene uugaga atĩ no mũhaka akue. O ta ũrĩa mũtĩ ũrakũra ũhũrũrũkaga mathangũ na mangĩ magakũra noguo o nao andũ makuaga nao angĩ magaciarwo. Indo ciothe thondeke nĩ andũ nĩibuthaga ikaaga gũcooka kuoneka, na mũndũ ũrĩa wacithondekire agaathiranĩra nacio. Gĩkeno gĩa gũkorwo na ũũgĩ Kũraathimwo nĩ mũndũ ũrĩa wĩciiragia mũno ũhoro wa ũũgĩ, ũrĩa ũhũthagĩra meciiria maake wega. Mũndũ ũrĩa wĩrutaga njĩra cia ũũgĩ, nĩamenyaga hitho ciaguo. Rũmĩrĩra ũũgĩ o ta ũrĩa mũhĩti nyamũ ya gĩthaka amĩrũmagĩrĩra; na wĩhithe njĩrainĩ yaguo ũweterere. Mũndũ ũrĩa ũcũũthagĩrĩria ndiricainĩ ciaguo, nĩathikagĩrĩria mĩrangoinĩ yaguo. Mũndũ wambaga hema yake hakuhĩ na ũũgĩ, oohagĩrĩra rũrigi rũmwe rũthingoinĩ rwaguo. Nĩaikaraga hakuhĩ naguo, agakĩhuurũka kĩhuurũkoinĩ kĩrĩa kĩega mũno. Nĩaigaga ciana ciake kĩĩruruinĩ kĩaguo, na agagĩikara rungu rwa honge ciaguo, agakĩgitĩrwo kuuma kũrĩ ũrugarĩ, na agagĩikara thĩinĩ wa ũgooci waguo.