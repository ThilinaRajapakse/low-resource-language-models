 Ũthamaki wa mwena wa na rũgongo gũkaanio Kaĩ atongoria a Efiraimu arĩa arĩĩu, o acio meĩkĩraga thũmbĩ cia mwĩtĩĩo me thĩĩnainĩ-ĩ! Riiri wao o ũcio ũhaana ta mahũa marahooha maigĩrĩirwo mĩtwe ya atongoria acio atoorie nĩ ndibei, kaĩ wĩ thĩĩnainĩ-ĩ! MWATHANI arĩ na mũndũ njamba na ũrĩ hinya; ahaana o ta kĩhuuhũkanio gĩa kũniinana kĩa mbura ya mbembe, na ta mũiyũro wa maaĩ moinĩĩte, mũndũ ũcio akaamaharũrũkia thĩ na hinya. Hĩndĩ ĩyo, thũmbĩ icio cia mwĩtĩĩo cia atongoria a Efiraimu acio arĩĩu a ndibei, nĩikaarangĩrĩrio thĩ na makinya. Riiri wao o ũcio ũhaana ta wa mahũa marahooha, wĩkĩrĩĩtwo mĩtwe ya atongoria etĩĩi, ũkaahaana o ta ngũyũ ya mbere kwĩrua. Ĩtuagwo nĩ mũndũ wa mbere kũmĩona, na ĩgĩkinya guokoinĩ gwake ũguo nĩamĩrĩĩte. Mũthenya ũcio MWATHANI Mwene Hinya Wothe agaatuĩka thũmbĩ ya riiri na ya ũthaka harĩ andũ aake arĩa magaatigara. Nĩakaahe arĩa matuanagĩra ngoro ya waragania, na arĩa marangagĩra kĩhingoinĩ amahe hinya. Isaia na anabii arĩĩu a Bũrũri wa Juda O nao anabii na athĩnjĩri Ngai nĩmarĩĩtwo nĩ ndibei na njoohi ndũrũ. Marĩĩtwo atĩ marathiiĩ magĩtũgũũgaga; marĩĩtwo magaturuura; anabii marĩĩtwo makaaga kuona cioneki, nao athĩnjĩri Ngai magaturuura matuainĩ maao. Meetha ciothe iria maikaragĩra ciyũrĩĩte matahĩko na gũtirĩ handũ o na hamwe hatheru.  Marateta igũrũ rĩakwa makoiga atĩrĩ, “Nĩ andũ arĩkũ arathoomithia? Nĩ a arahe kĩrĩra? Kĩrĩra gĩake kĩagĩrĩire o ngeenge iria itigithĩĩtio kuonga kana irutĩĩtwo nyondoinĩ. Atĩrĩĩrĩ, ararutana kiugo gwa kiugo, mũhari kwa mũhari, gĩcunjĩ gwa gĩcunjĩ.”   Amu mwaga kũnjigua, Ngai ekũmwarĩria na tũnua twa ndũũrĩrĩ iratondoira na iraaria thiomi ng'eni. Aamwĩrire atĩrĩ, “Ũkaai mũhuurũke gũũkũ, inyuĩ mũnogeete, ũkaai mũhuurũke. Ũkaai mũhuurũke, gũũkũ kwĩ na ũhuurũko.” No inyuĩ mũtiigana gũthikĩrĩria. Nĩkĩo MWATHANI aramwarĩria kiugo gwa kiugo, mũhari kwa mũhari, gĩcunjĩ gwa gĩcunjĩ, nĩ geetha mũgĩthiĩ mũturuure mũcooke na thuutha, mũgũe muunangĩke, na mũgũe mũtegoinĩ mũnyiitwo mĩgwate. Ihiga rĩa mũthingi rĩa Zayuni Inyuĩ andũ aya ang'athia, o inyuĩ mwathaga andũ a Jerusalemu, thikĩrĩriai ũrĩa MWATHANI aroiga. Mũretĩĩa atĩ nĩmũthondekeete kĩrĩĩkanĩro na gĩkuũ, na mũkagĩa kĩrĩĩko na bũrũri wa arĩa akuũ. Mwĩ na ma atĩ rĩrĩa mũthiro ũrĩtuĩkania gũũkũ ndũrĩmũhuutia, nĩ gũkorwo mwĩgiritanĩĩtie na maheeni, na mũkeehitha ũrongoinĩ.  Nĩ ũndũ ũcio MWATHANI Mwene Hinya Wothe ekuuga atĩrĩ, “Nĩngũiga ihiga rĩa mũthingi Zayuni, ihiga rĩtangĩmumuthũka na rĩa goro, rĩa gũthondeka mũthingi mũrũmu; mũndũ o wothe ũkaarĩhoka ndagaconorithio. Waragania ũgũtuĩka buutikamba ya gũthima mũthingi, na ũthingu ũtuĩke kabirũ gakũũthima.” Mbura ya mbembe ĩriura ĩhaate maheeni marĩa mwĩgiritanĩĩtie namo, nakĩo kĩguũ kĩiyũre kũrĩa mwĩhithĩĩte. Hĩndĩ ĩyo kĩrĩĩkanĩro kĩanyu na gĩkuũ nĩkĩrĩthario, nakĩo kĩrĩĩko kĩanyu na bũrũri wa arĩa akuũ kĩage kĩene. Rĩrĩa mũthiro ũrĩtwĩkania ũrĩmũhũũra ũmũniine. Maita moothe marĩa mũthiro ũrĩtuĩkanagia nĩũrĩmũkoragĩrĩra, amu ũrĩtuĩkanagia kĩrooko o kĩrooko, o na mũthenya na ũtukũ. Mwaigua ũndũ ũcio, no kũmaka mũrĩmakaga. Mũrĩhaana ta mũndũ ũrĩa ũgweteetwo thimoinĩ, ũrĩa ũrĩrĩ wake nĩ mũkuhĩ ũguo atĩ ndangĩhota gũkoma igũrũ rĩaguo, naguo mũrĩngĩti wake nĩ mũceke ũguo atĩ ndũngĩtũngana ehumbĩrĩĩte naguo.  Nĩ gũkorwo MWATHANI arĩrũwa o ta ũrĩa aarũire kĩrĩmainĩ kĩa Perazimu, na ang'ũrĩke o ta ũrĩa aang'ũrĩkĩĩte kĩandainĩ kĩa Gibeoni. Ihinda rĩĩrĩ egwĩka ũndũ wa kũmakania; ndegwĩka ũrĩa mwĩrĩgĩrĩire nĩegwĩka.  Kwoguo-rĩ, tigaai kĩnyũrũri, mũtigaatũme bĩngũ iria muoheetwo nacio inyiitanyiitio. Tondũ nĩnjiguĩte itua rĩa MWATHANI Ngai Mwene Hinya Wothe atĩ bũrũri wothe werekeire kũniinwo biũ. Ũũgĩ wa Ngai Tegaai matũ mũigue ũhoro wakwa, thikĩrĩriai mũigue ũrĩa ndĩroiga. Arĩmi matũũraga marĩmaga matukũ moothe? Matũũraga mahũũraga tuuta hĩndĩ ciothe? Githĩ marĩĩkia kũhaarĩria mũgũnda, maticookaga makaminja kũmini#. Kũmini: Nĩ kamũtĩ kahaana ndania, tũbegũ twako nĩ tũniini, na twatũmagĩrwo ta ndaawa, kana ta maguta manungi wega na gũcamia irio wega., magaita ndengũ na mĩhari, magacooka makahanda mbaarĩ na ngano mĩhakainĩ? Nĩmooĩ wĩra wao, tondũ Ngai wao nĩamarutĩĩte na akamoonia. Amu mbegũ cia kũmini na cia ndengũ itihũũragwo na mũtĩ mũtungu, o na kana ikahũũrwo na kũrangwo na magũrũ ma ngaari, no ihũũragwo na karũthanju. Ngano ndĩhũũragwo kinya ĩgakua; ĩrangagwo na magũrũ ma ngaari ya kũguucio ya mbarathi, na mbarathi itimĩhũũraga ĩgathĩĩĩka. Nĩguo mũgate ũthondekwo nĩgũthĩo ĩthĩagwo. Ũũgĩ ũcio uumaga harĩ MWATHANI Mwene Hinya Wothe; nĩ mũtaarani wa magegania na ũũgĩ wake nĩ mũingĩ.