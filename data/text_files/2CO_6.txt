 Tondũ wa ũrĩa tũrĩ aruti wĩra hamwe na Ngai-rĩ, nĩtwamũthaitha inyuĩ mũgĩĩte na wega wa Ngai mũtikaareke ũtuĩke wa tũhũ.  Amu Ngai oigĩĩte atĩ: “Ihinda rĩrĩa rĩagĩrĩru rĩakinya, nĩndagũthikĩrĩirie naguo mũthenya wa ũhonokanio wakinya ngĩgũteithia.” Atĩrĩĩrĩ-i, rĩĩrĩ nĩrĩo ihinda rĩu rĩagĩrĩru; ũyũ nĩguo mũthenya wa kũhonokio! Ithuĩ tũtitũmaga hagĩe ũndũ ũngĩhĩnga mũndũ nĩguo ũtungati ũcio witũ ndũkoonerwo mahĩtia. Ithuĩ nĩtwĩyonanagia maũndũinĩ moothe atĩ tũrĩ ndungata cia Ngai nĩ ũndũ wa gũkirĩrĩria mathĩĩna na mĩnoga na gũthĩĩnĩka.  Ningĩ twanahũũrwo na twanaikio njeera, o na twanareeherwo ngũĩ; twanarutithio mawĩra maritũ, twanoorwo nĩ toro o na kwaga kũrĩa irio. O na ningĩ tondũ wa gũtũũra na ũthingu, ũmenyo, gũkirĩrĩria, gũtugana, gũkorwo twĩ na Roho Mũtheru, kũgĩa na wendani ũtarĩ na wara, kwaria ũhoro wa ma, gũkorwo twĩ na hinya wa Ngai, na gũkorwo na ũthingu ũrĩ ta indo ciitũ cia mbaara cia gũtharĩkĩra na cia kwĩgitĩra. Rĩmwe nĩtũheagwo gĩtĩĩo, na rĩngĩ tũgaconorwo; rĩmwe nĩtũrumagwo, na rĩngĩ tũkagaathĩrĩrio. Tũtuagwo andũ a maheeni o rĩrĩa ithuĩ twaragia ũhoro wa ma; tũhaana ta tũtoĩkaine, no nĩtũĩkaine nĩ andũ oothe; tũhaana ta tũkuĩte, no o ta ũrĩa mũratuona tũrĩ o muoyo. O na angĩkorwo nĩtũherithagio, tũtiũragagwo; o na angĩkorwo nĩtũraakaragio ithuĩ tũkoragwo tũkeneete hingo ciothe; tuonekaga ta tũrĩ athĩĩni, no nĩtũtũmaga andũ aingĩ matonge; tuonekaga ta tũtarĩ kĩndũ, no indo ciothe nĩ ciitũ. Atĩrĩĩrĩ, Akorinitho aya, tũramwarĩria tũtarĩ na ũndũ tũkũmũhitha; nĩtũmũhingũrĩire ngoro ciitũ. Ithuĩ nĩtũmuoneetie wendo witũ no inyuĩ mũtituoneetie wendo wanyu. Rĩu ngwaria na inyuĩ ta arĩ ciana ciakwa ndĩraarĩria ndĩmwĩre atĩrĩ: “Twĩkageei maũndũ o ta marĩa tũmwĩkaga; tũhingũrĩreei ngoro cianyu!” Gũkaanio ũhoro wa kũheenio nĩ arĩa mateetĩkĩĩtie Tigaai gũtuĩka a thiritũ ya arĩa mateetĩkĩĩtie, tondũ gũtingĩhoteka. Amu-rĩ, ũthingu na waganu ciahota kũiguana? Ningĩ ũtheri na nduma-rĩ, ciahota gũikarania? Atĩrĩĩrĩ, Kristũ na Ngoma mahota kũiguana? Mũndũ ũrĩa wĩtĩkĩĩtie na ũrĩa ũteetĩkĩĩtie-rĩ, no magwatanĩre?  Hekaarũ ya Ngai yahota atĩa kũiguana na mĩhianano? Amu ithuĩ nĩ ithuĩ Hekaarũ ya Ngai ũrĩa ũrĩ muoyo! O ta ũrĩa Ngai oigĩĩte atĩrĩ: “Nĩndĩtũũranagia na andũ aakwa, njeerage gatagatĩinĩ kaao; Ndĩkoragwo ndĩ Ngai wao, nao marĩ andũ aakwa.”  Kwoguo Mwathani ekuuga atĩrĩ: “No mũhaka mũtigane nao na mwĩyamũranie nao. Mũtikaahutagie kĩndũ kĩrĩ na thaahu, na niĩ nĩndĩrĩmwamũkagĩra.  Ndĩrĩkoragwo ndĩ Ithe wanyu, na inyuĩ mũrĩ aariũ na aarĩ aakwa. Ũguo nĩguo Mwathani Mwene Hinya Wothe oiga.”