 “No rĩĩrĩ, andũ eethĩ kũngĩra, andũ, maithe maao ingĩeciiririe maita meerĩ kana matatũ ngĩmeetĩkĩria gũikarania na ngui cia kũrangĩra mbũri ciakwa, rĩu nĩ o marathekerera. Andũ ta acio mangĩndeithia na kĩ? Nĩ andũ athiru hinya biũ. Nĩ andũ marĩ na thĩĩna na ahũũtu, marathũgũna mĩri mĩũmũ me kũndũ kũũmũ na kwanangĩku. Matuaga mahuti ma werũinĩ makarĩa, o na nĩmarĩaga mĩri ĩrĩa ĩtarĩ cama ya mĩhĩnga. Nĩkũingatwo maingatĩĩtwo mũingĩinĩ, moigagĩrĩrio ta marĩ aici. Matũũraga ngurungainĩ cia rũũĩ, na miunguinĩ yenjeetwo ndwaroinĩ cia mahiga. Mararamaga o ta nyamũ na kũu gĩthakainĩ, na magakomaga marĩ gĩtutu na kũu ihingainĩ. Nĩ kĩruka kĩa andũ matarĩ mbuguĩro na gĩtarĩ igweta. Nĩkũingatwo maingatĩĩtwo moime bũrũriinĩ.  “Rĩu mookaga o gũũthekerera; harĩ o ndĩ o kĩndũ gĩa gũthaakĩrwo. Nĩmaanyararĩĩte na nĩgũũtheema maatheemaga, na manyona no kũũminja maaminjaga mĩnyĩrĩ, tondũ Ngai nĩanjagithĩĩtie hinya na kĩene, nao maanjũkĩrĩire matarĩ na tha. Maratharĩkĩra marĩ gĩtutu, na makaanyingatithia mehaarĩirie kũnjũraga. Nĩmahingĩĩte njĩra ciakwa cia kũũrĩra, no gũthiĩ marathiĩ na mbere kũũnyananga na gũtirĩ na mũndũ wa kũmagirĩrĩria. Marangora ta andũ matũrĩkĩĩtie thingo ciakwa cia kũngitĩra, makangomera makaahehenja. Maanjigĩĩte na kĩmako; gĩtĩĩo gĩakwa kĩroora ta kĩũmbũrĩĩtwo nĩ rũhuuho, nakuo kũgaacĩra gwakwa kũrabuĩria o ta itu.  “Rĩu ngiriĩ gũkua; ruwo rwakwa rũtiratigithĩria. Mahĩndĩ maakwa maraaraga magĩakana ũtukũ mũgima ruwo rũrĩa ndĩ naruo rũtirathira. Ngai anyiitĩĩte mũmero, na agakũnjakũnjania nguo ciakwa. Andekanĩĩtie mũtooroinĩ, ngagĩtuĩka o ta rũkũngũ na mũhu.  “Ngai, ndĩragũkaĩra no ndũranjĩtĩka; ndĩrakũhooya na ndũrathikĩrĩria. Nĩũngarũrũkĩĩte ũkaanyonia ũũru; ũranyamaaria na hinya waku wothe. Ũranyũmbũra ũkareka rũhuuho rũthiĩ na niĩ; ũranyaagia kĩhuuhũkanioinĩ kĩa iria. Nĩnjũũĩ atĩ ũnjerekeirie o gĩkuũinĩ; na nokĩo andũ oothe meetereire.  “Ũratharĩkĩra mũndũ mũhooteku, mũndũ ũtarĩ ũndũ angĩhotera, tiga o gũthaithana aiguĩrwo tha, nĩkĩ? Githĩ arĩa maarĩ thĩĩna, ndiarĩraga hamwe nao? Githĩ ndiaiguagĩra athĩĩni tha? No rĩĩrĩ, ndeetagĩrĩra wega, na no ũũru wangoraga; ndeetagĩrĩra kuona ũtheri, na no nduma ndoonaga. Mara maakwa maakanaga nĩ ruwo mategũtigithĩria, mĩthenya ya maruwo no yo ĩndookagĩra. Thiaga ndĩthikĩire itekuona riũa, na ndũũgamaga mũingĩinĩ o kũũria andũ mandeithie. Mũgambo wakwa ũtuĩkĩĩte wa kĩeha na wa ihooru, o ta mũgambo wa mbwe kana wa ndundu. Ngoothi yakwa nĩrĩĩkĩĩtie kũhĩa na nĩroonũka, niĩ na niĩ nĩgũthira ndĩrathira nĩ mũrimũ wa kũhiũha mwĩrĩ. Ndatũire njiguaga nyĩmbo cia gĩkeno, no rĩu njiguaga o mũcaayo na kĩrĩro.