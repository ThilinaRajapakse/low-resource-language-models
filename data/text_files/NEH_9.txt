 Andũ kuumbũra meehia maao -Na rĩĩrĩ, mũthenya wa mĩrongo ĩĩrĩ na ĩna wa mweri ũcio-rĩ, andũ a Isiraeli makĩũngana mehingĩĩte kũrĩa irio, nĩ geetha moonanie kĩeha nĩ ũndũ wa meehia maao. Hĩndĩ ĩyo nĩmaarĩĩkĩĩtie kwĩamũrania na andũ a ndũũrĩrĩ. Nao magĩkĩĩhumba nguo cia makũnia na makĩitĩrĩria tĩĩri mĩtwe nĩguo moonanie ũrĩa maarĩ na kĩeha. Magĩkĩrũũgama makĩambĩrĩria kuumbũra meehia maao o na ma maithe maao. Nao magĩikara makindĩirie ihinda rĩa mathaa matatũ magĩthoomerwo watho wa MWATHANI Ngai wao. Narĩo ihinda rĩu rĩngĩ rĩa mathaa matatũ makiumbũra meehia maao magĩthaathaiya MWATHANI Ngai wao. Alawii arĩa marũũgamĩĩte njukwaainĩ ĩrĩa yathondekirwo nĩ: Jeshua, Bani, Kadimieli, Shebania, Buni, Sherebia, Bani, na Kenani. Nao makĩhooya MWATHANI Ngai wao maanĩrĩire. Nao Alawii aya magĩtongoria mahooya: Jeshua, Kadimieli, Bani, Hashabaneia, Sherebia, Hodia, Shebania, na Pethahia, makiuga atĩrĩ, “Rũũgamaai mũgooce MWATHANI Ngai wanyu. mũgooceei tene na tene! Mũndũ o wothe tanĩakĩgooce rĩĩtwa rĩake rĩrĩ riiri, o na gũtuĩka rũgooco rwa andũ rũtingĩigana.” Ihooya rĩa umbũri Hĩndĩ ĩyo andũ a Isiraeli makĩhooya ihooya rĩĩrĩ: “Wee, MWATHANI nĩ we MWATHANI wiki; nĩ we wombire igũrũ o na njata cia matuinĩ. Nĩ we wombire thĩ, iria o na indo ciothe irĩ kuo, na nĩ we waciheire muoyo. Mbũtũ ya igũrũ nĩ we ĩinamagĩrĩra ĩgagũthaathaiya.  Wee, MWATHANI Ngai nĩ we wathuurire Aburamu ũkĩmũtongoria kuuma Uru bũrũriinĩ wa Babilonia; ũkĩmũgarũra rĩĩtwa ũkĩmwĩta Aburahamu.  Ũgĩkĩona atĩ aarĩ mwĩhokeku harĩ we, ũgĩthondeka kĩrĩĩkanĩro naake. Ũkĩmwĩrĩra atĩ nĩũkaamũhe bũrũri wa Akanaani, Ahiti, Aamori, Aperizi, Ajebusi, na Agirigashi. Bũrũri ũcio ũgĩtuĩke kũndũ gwa gũtũũrwo nĩ njiarwa ciake. Kĩrĩĩkanĩro kĩu gĩaku nĩũhingĩĩtie, tondũ wĩ mwĩhokeku.   “Ningĩ nĩwonire ũrĩa maithe maitũ maanyariirirwo Misiri, ũgĩkĩigua gũkaya kwao marĩ o kũu Iria Ituune.  Ningĩ nĩwaringĩire mũthamaki, njaama ciake, o na andũ oothe a bũrũri wake, ciama cia kũguoyohia, nĩ ũndũ wee nĩwamenyeete ũrĩa Amisiri mahinyagĩrĩria andũ aaku. Nawe ũkĩĩgĩĩra igweta kinyagia ũũmũũthĩ.  Ũgĩgĩtemera andũ aaku njĩra iriainĩ, ũgĩkĩmaringĩria thĩ nyũmũ. Arĩa maamarũmĩrĩire ũkĩmarikia kũndũ kũriku mũno, o ta ũrĩa ihiga rĩrikaga o thĩ maaĩinĩ marĩa mariku.  Nĩ we wamatongoragia na gĩtugĩ gĩa itu mũthenya, na ũtukũ ũkamamũrĩkagĩra njĩra na gĩtugĩ kĩa mwaki.  O na ningĩ ũgĩikũrũka ũgĩũka kĩrĩmainĩ gĩa Sinai, ũkĩarĩria andũ aaku, ũkĩmahe mawatho meega o na ũrutani wa ma. Ũgĩkĩmaruta kũrũmia Thabatũ ciaku theru, na ũkĩmahe mawatho maaku ũhũthĩire ndungata yaku Musa.   “Maahũũta ũkĩmahe irio kuuma igũrũ, na manyoota ũkĩmahe maaĩ kuuma ihigainĩ. Ũkĩmaatha atĩ makeegwatĩre bũrũri ũrĩa wameerĩire atĩ nĩũkaamahe.  No rĩĩrĩ, maithe maitũ magĩĩtĩĩa na makĩũmia ngoro ciao, na matiigana gwathĩkĩra maathani maaku.  Magĩkĩrega gwathĩka na makĩriganĩrwo nĩ ũrĩa wothe wameekĩire; na magĩkĩriganĩrwo nĩ ciama iria waringĩĩte. Ningĩ nĩ ũndũ wa mwĩtĩĩo wao magĩĩthuurĩra mũtongoria nĩguo amacookie ũkomboinĩ Misiri. No rĩĩrĩ, wee wĩ Ngai muohanĩri wĩ mũtugi na mũigua tha, na ndũhiũhaga kũraakara. Tha ciaku nĩ nyingĩ na ndũigana kũmatiganĩria.  Magĩgĩĩthondekera mũhianano wa gateegwa makiuga atĩ nĩ yo ngai yao ĩrĩa yamarutire bũrũri wa Misiri! Ningĩ magĩkũruma mũno.  No wee ndũigana kũmatiganĩria kũu werũinĩ nĩ ũndũ wa ũrĩa tha ciaku i nyingĩ. Ningĩ ndũigana kũmeehereria gĩtugĩ gĩa itu o na kana kĩa mwaki iria ciamoonagĩrĩria njĩra mũthenya na ũtukũ. Ningĩ ũkĩmahe Roho waku mwega wa kũmataaraga, na ũkĩmahe mana ma kũrĩa o na maaĩ ma kũnyua. Nĩwatũire ũmaheaga kĩrĩa gĩothe meendaga, ihinda rĩa mĩaka mĩrongo ĩna kũu werũinĩ, nguo ciao itiigana gũtuĩka o na kana magũrũ maao makĩimba nĩ ũndũ wa gũthiĩ.   “Ningĩ ũgĩtũma mahoote ndũũrĩrĩ na moothamaki, o na mabũrũri marĩa maamakuhĩhĩirie. Magĩkĩhoota bũrũri wa Heshiboni kũrĩa Sihoni aathanaga, o na bũrũri wa Bashani kũrĩa Ogu aathanaga.  Ũgĩkĩmahe ciana nyingĩ o ta njata cia igũrũ, ũgĩgĩtũma mahootane na matũũre bũrũriinĩ, ũrĩa werĩire maithe maao atĩ nĩũkaamahe.  Magĩkĩhoota bũrũri wa Kanaani, magĩgĩtooria andũ arĩa maatũũraga kuo. Nao andũ aaku ũgĩkĩmahe ũhoti wa gwĩka na andũ acio na athamaki a Kanaani o ta ũrĩa mangĩendire.  Andũ aaku magĩkĩĩnyiitĩra matũũra mairigĩre na thingo cia hinya, mĩgũnda mĩnoru, nyũmba ciaiyũire ũtonga marima meenjeetwo ma maaĩ, mĩtĩ ya mĩtamaiyũ, mĩtĩ ya matunda o na mĩgũnda ya mĩthabibũ. Nao andũ acio magĩkĩria makĩhũũna na makĩnora mũno. Magĩgĩkenera indo icio ciothe njega wamaheete.   “No rĩĩrĩ, andũ aaku magĩgũũkĩrĩra magĩkũremera na magĩkararia Watho waku. Magĩkĩũraga anabii arĩa maamataaraga magarũrũke magũcookerere. Magĩikara magĩkũrumaga kaingĩ kaingĩ. Ũgĩgĩtũma mahootwo na maathwo nĩ thũ ciao. Marĩ mathĩĩnainĩ macio maao magĩgũkaĩra ũmateithie, nawe ũgĩkĩmaigua ũrĩ o kũu igũrũ. Tondũ wa ũrĩa wĩ wa tha nyingĩ ũkĩmatũmĩra atongoria, nao makĩmahonokia kuuma mookoinĩ ma thũ ciao. No thuuthainĩ maacookwo nĩ thaayũ, makĩĩhia rĩngĩ, ũgĩgĩtũma mahootwo nĩ thũ ciao rĩngĩ. Na rĩrĩa meeririre, magĩgũkaĩra ũmahonokie, ũgĩkĩmaigua ũrĩ o kũu gwaku igũrũ, na mahinda maingĩ ũgĩikara ũkĩmahonokagia nĩ ũndũ wa ũrĩa tha ciaku i nyingĩ.  Ũgĩkĩmataara maathĩkagĩre ũrutani waku; no rĩĩrĩ, o no gwĩtĩĩa, o na kwaga gwathĩkĩra Watho waku o ũrĩa ũtũũragia mũndũ muoyo angĩwathĩkĩra. Magĩkĩrema o kũrema, magĩkĩrega gwathĩka.  Ũgĩkĩrĩrĩria kũmataara mwaka o mwaka ũkirĩrĩirie. Ũkĩmataara na tũnua twa anabii aaku, no andũ aaku matiigana gũthikĩrĩria, na tondũ ũcio ũkĩmarekereria mahootwo nĩ ndũũrĩrĩ ingĩ. Ningĩ o na gwatuĩka nĩ ũguo-rĩ, ndũigana kũmaniina o na kana kũmatiganĩria, nĩ ũndũ wa ũrĩa tha ciaku i nyingĩ. Wĩ Ngai mũtugi na mũigua tha.   “Na rĩu, wee Ngai witũ wĩ na hinya ningĩ wĩ mũnene na wa kũmakania. Wee ũtũũraga ũmenyereire kĩrĩĩkanĩro kĩrĩa warĩĩkanĩire na andũ aaku. Kuuma rĩrĩa twahinyĩrĩirio nĩ athamaki a Aasiria kinyagia ũũmũũthĩ nĩtũhinyĩrĩrĩkĩĩte mũno! Athamaki aitũ, atongoria aitũ, athĩnjĩri Ngai aitũ, anabii aitũ, maithe maitũ, o na andũ aitũ oothe nĩmahinyĩrĩrĩkĩĩte mũno. Ririkana Ngai ũrĩa twanahinyĩrĩrĩka. Nĩwĩkĩĩte wega nĩgũtũherithia, ũkoreetwo wĩ mwĩhokeku, o na gũtuĩka ithuĩ tũkoreetwo twĩhĩĩtie. Maithe maitũ, athamaki aitũ, atongoria aitũ, o na athĩnjĩri Ngai matiigana kũrũmĩrĩra Watho waku. Matiigana gũthikĩrĩria maathani maaku o na mataaro maaku. Nao athamaki aaku magĩgĩthamakĩra andũ aaku ũkĩmaraathimaga, o rĩrĩa maatũũraga bũrũri ũcio mwariĩ na mũnoru wamaheete. No rĩĩrĩ, matiigana gũtigana na meehia maao nĩguo magũtungatĩre. Na rĩu, ũũmũũthĩ tũrĩ ngombo bũrũriinĩ ũrĩa watũheire, o bũrũri ũyũ mũnoru ũrĩa ũtũheaga irio. Bũrũri ũyũ kĩrĩa uumaga gĩthiaga na athamaki, arĩa ũigĩĩte kuo matũthamakagĩre nĩ ũndũ nĩtwehirie. Nao matwĩkaga o hamwe na mahiũ maitũ o ũndũ ũrĩa mekwenda, na ithuĩ twĩ na thĩĩna mũingĩ mũno.” Andũ gwĩkĩra Kĩrĩĩkanĩro thaĩri Na rĩĩrĩ, nĩ ũndũ wa maũndũ macio moothe meekĩkĩĩte, ithuĩ andũ a Isiraeli, nĩtũkwandĩkanĩra kĩrĩĩkanĩro kĩrũmu, nao atongoria aitũ, na Alawii aitũ, o na athĩnjĩri Ngai aitũ meekĩre thaĩri ciao.