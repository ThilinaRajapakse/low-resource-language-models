 Kwoguo ririkanaga mũkũũmbi matukũinĩ ma wĩthĩ waku, mbere ya matukũ ma ũũru gũkinya, na mĩaka ĩgĩkuhĩrĩrie rĩrĩa ũkoiga atĩrĩ, “Mũtũũrĩre wakwa ndũrangenia.” Hĩndĩ ĩyo ũtheri wa riũa, na wa mweri, o na wa njata ũgaatuĩka nduma, na gũtirĩ hingo gũtagaakorwo kwĩ matu ma mbura. Hĩndĩ ĩyo mooko maaku marĩa wĩgitagĩra namo nĩmakainaina, namo magũrũ maaku marĩa rĩu marĩ na hinya nĩmakaaga hinya, na magego maaku maremwo nĩgũtanuka irio nĩ ũndũ ti maingĩ, na maitho makorwo matekuona wega. Matũ maaku matigaakorwo makĩigua o na inegene rĩrĩ njĩrainĩ. Ndũgaakorwo ũkĩigua inegene rĩa gĩthĩi gĩgĩthĩa, kana rwĩmbo rũkĩinwo, no inegene rĩa nyoni nĩrĩgaagũkĩria wĩ toro. Nĩũgeetigagĩra kũndũ kũrĩa gũtũũgĩru, na gũthiĩ na magũrũ gũgaakoragwo arĩ ũgwati. Njuĩrĩ yaku nĩkaagĩa mbuĩ na nĩũkaaremagwo o na nĩgwĩtwara na magũrũ maaku, merirĩria moothe nĩmagaathira. O mũndũ eerekeire mũciĩ wa tene na tene, na hĩndĩ ĩyo nĩgũgaacakaywo njĩrainĩ. Mũgathĩ wa betha nĩũgaatuĩka, mbakũri ya thahabu ĩkue, mũhĩndo wa kũguucia maaĩ gĩthima ũtuĩke, nayo ndigithũ ĩgĩkue. Naguo mwĩrĩ ũcooke tĩĩri o ta ũrĩa warĩ, naguo muoyo ũcooke kũrĩ Ngai ũrĩa waũheanire. Mũhunjia ekuuga atĩ tũhũ wa tũhũ no tũhũ biũ. Kũrĩĩkia No tondũ Mũhunjia aarĩ mũũgĩ, nĩathiire na mbere kũruta andũ maũndũ marĩa ameenyeete. Nĩerutire thimo na akĩrora ũhoro wacio amenyereire mũno. Mũhunjia ũcio nĩacaririe ciugo cia gũkenia andũ, na agĩciandĩka arũngĩrĩirie na i cia ma. Ciugo cia andũ arĩa oogĩ ihaana ta mĩcengi, ĩrĩa arĩithi mahũthagĩra gũtongoria ng'ondu ciao na thimo icookanĩrĩirio itũũraga ta mĩcumaarĩ mĩhũũrĩre ĩkarũma, na iheanagwo nĩ Ngai, o we mũrĩithi witũ ithuothe. Mwana wakwa, harĩ ũndũ ũngĩ ũmwe wagĩrĩirwo nĩkwĩmenyerera. Mabuku matitigaga kwandĩkwo, na gũthooma mũno nĩkwĩnogia. Thuutha wa maũndũ macio moothe harĩ o ũndũ ũmwe tu wa kuuga: tĩyaga Ngai na ũhingagie maathani maake, amu ũcio nĩguo wĩra wothe wa mũndũ. Tondũ Ngai nĩagaatuĩra ũndũ o wothe twĩkaga, ũrĩ mwega kana ũrĩ mũũru, o na ũndũ o wothe wĩkĩirwo hithoinĩ.