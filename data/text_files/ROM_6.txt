 Muoyo mwerũ thĩinĩ wa Kristũ Hakĩrĩ ũguo-rĩ, tũkiuge atĩa? Tũtũũre meehiainĩ atĩ nĩguo wega wa Ngai wongerereke? Kũroaga gũtuĩka ũguo! Ithuĩ-rĩ, nĩtwakuire ũhoroinĩ wa meehia! Twakĩhota atĩa gũtũũra o thĩinĩ wamo? Kaĩ mũtooĩ atĩ rĩrĩa twabatithirio thĩinĩ wa Kristũ Jesũ twabatithirio thĩinĩ wa gĩkuũ gĩake?  Tondũ ũcio, rĩrĩa twabatithirio twathikanĩirio hamwe naake na tũgĩkua hamwe naake, nĩ geetha o ta ũrĩa Kristũ aariũkirio akiuma kũrĩ akuũ nĩ hinya mũnene wa Ithe, o ũguo o na ithuĩ tũtũũrage mũtũũrĩre mwerũ. Angĩkorwo nĩtũtuĩkĩĩte kĩndũ kĩmwe naake gĩkuũinĩ gĩake-rĩ, nĩtũgaatuĩka kĩndũ kĩmwe naake ũhoroinĩ wa kũriũka gwake. Nĩtũũĩ atĩ ũmũndũ witũ wa tene nĩwambirwo mũtharabainĩ hamwe na Kristũ, nĩ geetha mwĩrĩ wa meehia ũniinwo tũtigacooke gũikara twĩ ngombo cia meehia. Nĩ ũndũ-rĩ, mũndũ arĩĩkia gũkua ndacookaga gũtuĩka ngombo ya meehia. Tondũ nĩtwakuire hamwe na Kristũ, nĩtwĩtĩkĩĩtie atĩ nĩtũgaatũũra muoyo hamwe naake. Nĩ ũndũ nĩtũũĩ atĩ Kristũ nĩariũkirio akiuma kũrĩ akuũ, na ndarĩ hingo agaakua rĩngĩ; gĩkuũ gĩtikaamwatha o na atĩa. Aakuire nĩguo ahoote hinya wa meehia rĩmwe rĩakũigana, na rĩu atũũraga muoyo arĩ ngwatanĩro na Ngai. Kwoguo o na inyuĩ mwagĩrĩirwo nĩkwĩyonaga mũkuĩte ũhoroinĩ wa meehia, na mũikarage mũrĩ ngwatanĩro na Ngai mũhotithĩĩtio nĩ Kristũ Jesũ. Nĩ ũndũ ũcio, mũtikaarekage meehia mathamakage mĩĩrĩinĩ yanyu o ĩyo ĩkuaga, matũmage mwathĩkagĩre merirĩria maayo. O na ningĩ mũtikaarekage ciĩga cianyu ihũthagĩrwo ta indo cia gũtungatĩra meehia. Handũ ha gwĩkaga ũguo-rĩ, mwĩheanageei harĩ Ngai ta andũ mariũkĩĩtio kuuma gĩkuũinĩ, na mũmũrutĩre ciĩga cianyu ituĩke cia kũmũtungatagĩra maũndũinĩ ma ũthingu. Inyuĩ-rĩ, mũtiagĩrĩirwo nĩgwathagwo nĩ meehia, nĩ ũndũ rĩu mũtirĩ rungu rwa Watho mũrĩ rungu rwa wega wa Ngai. Ngombo cia gwĩkaga maũndũ ma ũthingu Tũkiuge atĩa? Tũtũũre twĩhagia tondũ tũtirĩ rungu rwa Watho tũrĩ rungu rwa wega wa Ngai? Kũroaga gũtuĩka ũguo! Kaĩ mũtooĩ atĩ mũngĩĩheana kũrĩ mũndũ o wothe mũtuĩke ngombo ciake mũmwathĩkagĩre mũrĩ ngombo ciake; ngombo cia meehia marĩa mareehage gĩkuũ kana ngombo cia wathĩki ũrĩa ũreehage ũthingu? No rĩĩrĩ, Ngai arogaathwo! Nĩ ũndũ inyuĩ arĩa mwarĩ ngombo cia meehia, rĩu nĩmwathĩkĩire na ngoro yothe ũhoro wa ma ũrĩa mwarutirwo. Inyuĩ-rĩ, nĩmwohorirwo kuuma meehiainĩ mũgĩtuĩka ngombo cia gwĩkaga maũndũ ma ũthingu. (Ndĩramwarĩria na rũthiomi rũrĩa mũmenyereete nĩ ũndũ wa ũrĩa mũtangĩhiũha kũmenya.) O ta ũrĩa mwatũire mwĩheanĩĩte ta ngombo cia gwĩkaga maũndũ mooru na ma waganu mũrĩ na meciiria mooru, rĩu kĩĩheaneei o ũguo mũtuĩke ngombo cia gwĩkaga maũndũ ma ũthingu. Rĩrĩa mwarĩ ngombo cia meehia, mũtiarĩ oohe nĩ ũhoro wa ũthingu. Nĩ uumithio ũrĩkũ muonire kuuma harĩ maũndũ macio rĩu matũmaga mũconoke? Mũthiainĩ, maũndũ macio mareehage o gĩkuũ! No rĩu nĩmuohoreetwo kuuma ũkomboinĩ wa meehia, mũgatuĩka ngombo cia Ngai. Uumithio ũrĩa mũrĩ naguo nĩgũtherio mũgatuĩka a Ngai kũna na mũthiainĩ nĩmũkaagaya muoyo wa tene na tene. Nĩ ũndũ mũcaara wa meehia nĩ gĩkuũ no kĩheeo kĩrĩa Ngai aheanaga nĩ muoyo wa tene na tene, thĩinĩ wa Kristũ Jesũ Mwathani witũ.