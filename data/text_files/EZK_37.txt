 Gĩtuamba kĩrĩ na mahĩndĩ moomũ Atĩrĩĩrĩ, ngĩiyũrwo nĩ hinya wa MWATHANI, naake roho wake akĩnjoya akĩndwara akĩnjiga o gatagatĩ ga gĩtuamba kĩaiyũire mahĩndĩ. Agĩcooka akĩnjeeria ngĩthiũrũrũka gĩtuamba kĩu gĩothe, ngĩona atĩ mahĩndĩ maarĩ maingĩ mũno na maarĩ moomũ mũno. Akĩnjũũria atĩrĩ, “Mũrũ wa mũndũ, mahĩndĩ maya no macooke muoyo?” Na niĩ ngĩcookia atĩrĩ, “MWATHANI Mwene Hinya Wothe, wee no we ũngĩmenya.” Naake agĩcooka akĩnjĩĩra atĩrĩ, “Rathĩra mahĩndĩ macio ũmeere atĩrĩ, ‘Inyuĩ mahĩndĩ maya moomũ, thikĩrĩriai ndũmĩrĩri ya MWATHANI. Niĩ, MWATHANI Mwene Hinya Wothe, ngũmwĩra ũũ: nĩngũtũma mĩhũũmũ ĩtoonye thĩinĩ wanyu na nĩmũgũcooka muoyo. Nĩngũmũmwĩkĩra mĩkiha na nyama, na ndĩmũhumbe ngoothi. Njooke ndĩmwĩkĩre mĩhũũmũ na inyuĩ mũcooke muoyo. Na nĩmũkũmenya atĩ nĩ niĩ MWATHANI.’ ” Na niĩ ngĩratha ũhoro o ta ũrĩa ndaathĩĩtwo. Na rĩrĩa ndarathaga ngĩigua mũrurumo wa mahĩndĩ, magĩcookanĩrĩra na marĩa mangĩ maanyiitaine namo tene. Na rĩĩrĩ, ndĩroreire, mahĩndĩ macio magĩcookererwo nĩ mĩkiha na nyama, nayo ngoothi ĩkĩmahumba. No ndĩarĩ na mĩhũũmũ thĩinĩ wayo. Ngai agĩcooka akĩnjĩĩra atĩrĩ, “Mũrũ wa mũndũ, rathĩra rũhuuho#. Rũhuuho: Kana mĩhũũmũ. ũhoro, ũrwĩre atĩrĩ, ‘MWATHANI Mwene Hinya Wothe ararwatha rũhuruutane ruumĩĩte na mĩena yothe rũhuuhĩre mĩĩrĩ ya andũ aya mooragirwo nĩ geetha macooke muoyo.’ ”  Ngĩkĩratha ũhoro o ta ũrĩa aanjathĩĩte. Nayo mĩĩrĩ ĩkĩgĩa na mĩhũũmũ ĩgĩcooka muoyo na ĩkĩrũũgama na igũrũ. Na rĩĩrĩ, yarĩ mbũtũ nene mũno. Ningĩ Ngai akĩnjĩĩra atĩrĩ, “Mũrũ wa mũndũ, andũ oothe a Isiraeli no mahaananio na mahĩndĩ maya. Tondũ o moigaga, ‘Mahĩndĩ maitũ nĩmoomire, wĩrĩgĩrĩro witũ nĩwathirire na tũkĩriganĩra o kũriganĩra.’ Kwoguo kĩmarathĩre ũhoro ũmeere, niĩ MWATHANI Mwene Hinya Wothe nguuga atĩrĩ, ‘Nĩngũhingũra mbĩĩrĩra cianyu ndĩmũrute kuo inyuĩ, andũ aakwa, na nĩngũmũcookia bũrũriinĩ wa Isiraeli. Ndahingũra mbĩĩrĩra cianyu na ndamũruta mbĩĩrĩrainĩ icio, inyuĩ, andũ aakwa, nĩmũkũmenya atĩ nĩ niĩ MWATHANI. Nĩngwĩkĩra mĩhũũmũ yakwa thĩinĩ wanyu mũcooke muoyo, njooke ndĩmũige bũrũri wanyu kĩũmbe. Na nĩmũkũmenya atĩ nĩ niĩ MWATHANI Mwene Hinya Wothe ndoiga ũguo na nĩngwĩka guo.’ ” Ũthamaki wa Juda na wa Isiraeli gũtuĩka ũmwe Ningĩ, MWATHANI akĩnjarĩria akĩnjĩĩra atĩrĩ, “Mũrũ wa mũndũ, oya kamũtĩ na ũkaandĩke ciugo ici: ‘Ũthamaki wa Juda.’ Ũcooke woe kangĩ, nako ũkaandĩke ciugo ici: ‘Ũthamaki wa Isiraeli.’ Cooka ũtũnyiitithanie twerĩ mookoinĩ maaku tũtuĩke kamũtĩ kamwe. Andũ aaku mangĩkũũria ũndũ ũcio ũrenda kũmenyithania atĩa, meere atĩrĩ, ‘Niĩ MWATHANI Mwene Hinya Wothe nĩnguoya kamũtĩ karĩa karũũgamĩrĩire ũthamaki wa Isiraeli ndĩkaige hamwe na karĩa karũũgamĩrĩire ũthamaki wa Juda. Tũmĩtĩ tũu tũgũtuĩka kamũtĩ kamwe tũrĩ mookoinĩ maakwa.’ “Nyiita tũmĩtĩ tũu twerĩ na mooko maaku andũ makĩonaga, ũmeere atĩrĩ, ‘Niĩ MWATHANI Mwene Hinya Wothe nguuga atĩ nĩngũruta andũ a Isiraeli kuuma ndũũrĩrĩinĩ kũrĩa maathiire, ndĩmacookanĩrĩrie moime mĩena yothe, na ndĩmareehe bũrũriinĩ wao kĩũmbe. Ngamatua rũũrĩrĩ rũmwe bũrũriinĩ ũmwe, kũu irĩmainĩ cia Isiraeli. Marĩathagwo nĩ mũthamaki ũmwe na matirĩkoragwo marĩ ndũũrĩrĩ igĩrĩ. Na rĩĩrĩ, matigaacooka gwatũkana matuĩke moothamaki meerĩ. Matirĩthaahagia makĩhooya ngai cia mĩhianano, kana magĩĩka maũndũ marĩ magigi, o na kana wĩhia o wothe. Nĩndĩrĩmahonokagia kuuma njĩrainĩ ciothe iria maahĩtagĩria nacio, ndĩrĩmathambagia magathera. Megũtuĩka andũ aakwa na niĩ nduĩke Ngai wao.  Marĩathagwo nĩ mũthamaki ũtariĩ ta Daudi, ndungata yakwa, na oothe marĩrĩithagio nĩ mũrĩithi o ũmwe. Nĩmarĩrũmagĩrĩra matua maakwa, na maathĩkagĩre maathani maakwa. Marĩtũũraga bũrũriinĩ ũrĩa ndaheire ndungata yakwa Jakubu, o bũrũri ũrĩa maithe maao maatũũraga. Nao megũtũũra kuo tene na tene, o eene, ciana ciao, o na njiarwa ciao ciothe. Mũnene ũtariĩ ta Daudi, ndungata yakwa, egũtũũra amaathaga aagu na aagu. Nĩngũthondeka nao kĩrĩĩkanĩro gĩa thaayũ gĩa gũtũũra tene na tene. Nĩngũtũma magaacĩre na maciarane maingĩhe mũno. Nĩngwaka Hekaarũ yakwa ĩtũũranie nao tene na tene.  Ndĩrĩtũũranagia nao, na nduĩke Ngai wao, nao matuĩke andũ aakwa. Ndũũrĩrĩ nĩirĩmenya atĩ niĩ MWATHANI nĩthuurĩĩte andũ a Isiraeli matuĩke andũ aakwa kĩũmbe, rĩrĩa Hekaarũ yakwa ĩrĩkorwo ĩgĩtũũrania nao tene na tene.’ ”