 Ndũũrĩrĩ iria ihakaine na Aisiraeli gũciirithio  Ĩno nĩ yo ndũmĩrĩri nditũ ya MWATHANI. Atĩrĩĩrĩ, MWATHANI nĩatuĩte kũherithia bũrũri wa Hadaraka, o na itũũra rĩa Damasiki. Atĩrĩĩrĩ, to mĩhĩrĩga ya Isiraeli iiki ya MWATHANI, o na itũũra rĩrĩa inene rĩa Siria no rĩake. Ningĩ Hamathu itũũra rĩrĩa rĩhakaine na Hadaraka o narĩo no rĩa MWATHANI, na noguo matũũra ma Turo na Sidoni, o ũndũ ũmwe na maũũgĩ maakuo. Turo nĩgwĩthiũrũrũkĩria rĩthiũrũrũkĩirie na thingo cia hinya mũno, na rĩgacookanĩrĩria betha na thahabu nyingĩ o ta mahuti#. Betha na thahabu nyingĩ o ta mahuti: Kĩhibirania; betha nyingĩ o ta rũkũngũ, kana, thahabu nyingĩ o ta ndooro.. No rĩĩrĩ, Mwathani nĩakaarĩtuunya kĩrĩa gĩothe rĩrĩ nakĩo, ũtonga warĩo aũkie iriainĩ, narĩo rĩcinwo na mwaki rĩrĩmbũke.  Itũũra rĩa Ashikeloni rĩkoona ũguo rĩĩtigĩre mũno, narĩo itũũra rĩa Gaza rĩona ũguo rĩigue ruwo mũno; o narĩo itũũra rĩa Ekironi rĩĩke o taguo tondũ mwĩhoko warĩo ũgaakorwo ũgĩthira. Atĩrĩĩrĩ, mũthamaki nĩakaingatwo oime Gaza, nakuo Ashikeloni gũtigwo kũrĩ maganjo. Macotara nĩ o magaatũũra Ashidodu; MWATHANI nĩkũniina akaaniina wĩtĩĩi wa Afilisiti. Matigaacooka kũrĩa nyama irĩ na thakame o na kana kĩndũ kĩngĩ kĩrĩ thaahu. Andũ arĩa magaatigara magaatuĩka amwe a andũ aakwa, na matuĩke ta mbarĩ ĩmwe ya mũhĩrĩga wa Juda. Andũ a Ekironi magaatuĩka amwe a andũ aakwa o ta Ajebusi#. O ta Ajebusi: Aya nĩ andũ arĩa maarĩ atũũri a Jerusalemu maacookire gũtũũrania na Aisiraeli, rĩrĩa Daudi atooririe itũũra rĩao.. Nĩngaagitĩra bũrũri wakwa, ngirie thigari cia thũ gũtuĩkania kuo, na ndigeetĩkĩria mũndũ o na ũrĩkũ, acooke kũhinyĩrĩria andũ aakwa. Nĩ gũkorwo nĩndĩyoneire na maitho maakwa ũrĩa andũ aakwa mathĩĩnĩkĩĩte. Mũthamaki ũrĩa ũgooka  Andũ a Zayuni rũũharũũhiai! Inyuĩ andũ a Jerusalemu ugĩrĩriai mũkeneete! Oneei mũthamaki wanyu nĩarooka kũrĩ inyuĩ! Arooka na ndũũhiũ atooreetie, no arooka ahooreire akuuĩĩtwo ndigiri, o njaũ ya ndigiri.  MWATHANI ekuuga atĩrĩ, “Nĩngaathengia ngaari cia mbaara ciume Isiraeli, o na thengie mbarathi cia mbaara kuuma Jerusalemu, moota ma mbaara nĩkuunangwo makoinangwo. Mũthamaki wanyu nĩakareehithia thaayũ ndũũrĩrĩinĩ, na agaathana kuuma iria rĩmwe kinya rĩrĩa rĩngĩ, na kuuma rũũĩ rwa Farati o nginya ituri cia thĩ.” Andũ a Ngai gũcookanĩrĩrio  MWATHANI ekuuga atĩrĩ, “Tondũ wa kĩrĩĩkanĩro gĩakwa na inyuĩ, kĩrĩa kĩamatirio na thakame ya magongoona, nĩngaatua andũ aanyu eyathi ndĩmarute irima rĩtarĩ maaĩ kũu maathaamĩirio. Inyuĩ mwathaamirio na rĩu mũrĩ na kĩĩrĩgĩrĩro, inũkaai, Inũkaai mũcooke kũndũ kwanyu kũrĩ thaayũ. Ngũmwĩra atĩrĩ, ‘Nĩ ũndũ wa mathĩĩna moothe marĩa mũrĩĩte, ngũmũraathima maita meerĩ!’ Atĩrĩĩrĩ, ngũtũmĩra Juda ta ũta wakwa, ndũmĩre Isiraeli ta mĩguĩ yakwa, na ndũmĩre andũ a Zayuni ta rũhiũ rwakwa rwa njora, hũũre andũ a bũrũri wa Ngiriki.”  MWATHANI nĩekwĩonithania arĩ igũrũ wa andũ aake; egũikia mĩguĩ yake o ta rũheni. MWATHANI Ngai nĩekũhuuha karumbeeta; oimagare arĩ kĩhuuhũkanioinĩ kiumĩĩte mwena wa na kĩanda. MWATHANI Mwene Hinya Wothe nĩekũgitĩra andũ aake, nao maanange thũ ciao. Makĩanagĩrĩra mbaarainĩ o ta mĩrĩĩu, na maitange thakame ya thũ ciao, ĩnyũrũrũke o ta thakame ya igongoona, ĩigĩĩtwo kĩgongoona igũrũ na mbakũri ĩiyũire.  Mũthenya ũcio wakinya-rĩ, MWATHANI Ngai wao nĩ we ũkaamahonokia, tondũ o nĩ rũũru rwa andũ aake. Andũ aake makaahenahenagia bũrũriinĩ wake, o ta mahiga ma goro marĩa meekagĩrwo thũmbĩinĩ. Kaĩ bũrũri nĩũgaathakara na wagĩre-ĩ! Andũ eethĩ mageekagĩrwo hinya nĩ ndibei na ngano.