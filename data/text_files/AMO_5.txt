 Andũ a Isiraeli kwĩrwo merire Inyuĩ andũ a Isiraeli, tathikĩrĩriai ngĩmũinĩra rwĩmbo rũũrũ rwa macakaya:  “Mũirĩĩtu thingi ũrĩa wĩtagwo Isiraeli agwĩte thĩ o mu! Ndangĩhota kwĩyũkĩria o na atĩa! Akomeete atiganĩirio o kũu bũrũriinĩ wake, gũtirĩ mũndũ ũramũnyiita guoko amũũkĩrie.”  MWATHANI Mwene Hinya Wothe ekuuga atĩrĩ, “Itũũra rĩmwe thĩinĩ wa Isiraeli rĩgaathiĩ mbaarainĩ na andũ ngiri, na no igana rĩmwe makainũka. Rĩngĩ rĩthiĩ na andũ igana, na no ikũmi magaacooka.” MWATHANI egũkĩĩra andũ a Isiraeli atĩrĩ, “Njookereraai na nĩmũgũtũũra muoyo. Tigaai gũthiĩ Beerisheba gũũthaathaiya. Tigaai kũnjaria kũu Betheli, tondũ Betheli gũgaatuĩka gwa tũhũ. Tigaai gũthiĩ Giligali, andũ aakuo meetereire o gũthaamio.” Cookereraai MWATHANI na nĩmũgũtũũra muoyo, kwaga ũguo egũtumũkĩra nyũmba ya Josefu o ta mwaki, mwaki ũcio ũcooke ũcine Betheli, na gũtirĩ mũndũ ũkũhota kũũhoria. Kaĩ mwĩ thĩĩnainĩ-ĩ! Inyuĩ mwogomagia waragania, na mũkarangĩrĩria thĩ ihooto cia andũ.  MWATHANI nĩ we wombire itutu cia njata, iria ciĩtagwo Kĩrĩmĩra na Karaũ.#. Iria ciĩtagwo Kĩrĩmĩra na Karaũ: Nĩ njata gĩtutu iria ciĩtagwo na Kĩngeretha “Pleiades and Orion” na igwetanagio na imera cia hĩndĩ ya heho na hĩndĩ ya ũrugarĩ. Ningĩ nĩ we ũtũmaga thuutha wa nduma nene kũrooke gũkĩa; o na thuutha wa mũthenya, gũgatumana gũgatuĩka ũtukũ. Acookanagĩrĩria maaĩ ma iria rĩrĩa inene, akamaitũrũra gũũkũ thĩ. Rĩĩtwa rĩake nĩ MWATHANI. No we ũreehagĩra arĩa marĩ hinya mwanangĩko, o hamwe na nyũmba ciao iria ciakĩĩtwo na thingo cia hinya. Inyuĩ nĩmũthũire mũndũ o wothe ũcaragia kĩhooto, na mũkamenereria ũrĩa waragia ũhoro wa ma. Na rĩĩrĩ, tondũ nĩmũhinyagĩrĩria mũthĩĩni, mũkamũtuunya irio ciake, na mũkeyakĩra nyũmba cia mahiga maicũhie-rĩ, mũtirĩ hĩndĩ mũgaatũũra thĩinĩ wacio. Mũhandaga mĩgũnda ya mĩthabibũ, no mũtirĩ hĩndĩ mũkaanyua ndibei ya yo. Atĩrĩĩrĩ, nĩnjũũĩ ũrĩa meehia maanyu maigana na ngamenya ngero iria mwanagera. Mũnyamaaragia andũ arĩa athingu, mũkaamũkagĩra mahaki, na mũkahotomia waragania magootiinĩ. Tondũ ũcio gũkira ki mahinda ta maya mooru ũguo, nĩguo ũndũ ũrĩa mwega. Tuai na ngoro cianyu gwĩkaga maũndũ marĩa meega, no ti marĩa mooru, nĩ geetha mũtũũre muoyo. Mweka ũguo, MWATHANI Ngai Mwene Hinya Wothe nĩarĩkoragwo hamwe na inyuĩ o ta ũrĩa muugaga. Menaai maũndũ marĩa mooru, na mwende marĩa meega. Onaai waragania nĩũrarũmĩrĩrwo magootiinĩ maanyu. No gũkorwo MWATHANI Ngai Mwene Hinya Wothe nĩekũiguĩra tha andũ arĩa matigarĩĩte muoyo a nyũmba ya Josefu. Tondũ ũcio MWATHANI Ngai Mwene Hinya Wothe egũkiuga atĩrĩ, “Nĩgũkaagĩa kĩrĩro njĩrainĩ ciothe; andũ makaarĩra makiugaga, ‘Ũi-ĩiya wakwa-ĩ! Ũĩ-ĩiya wakwa-ĩ!’ Macooke meete arĩmi mooke macakaya, na andũ arĩa mooĩ kũina nyĩmbo cia macakaya marĩre. O na mĩgũndainĩ yothe ya mĩthabibũ no gũgaakorwo na kĩrĩro. Maũndũ macio moothe mageekĩka tondũ nĩngaagerera kwanyu ngĩmũherithagia.” Ũguo nĩguo MWATHANI oiga. Mũthenya wa MWATHANI Kaĩ inyuĩ arĩa mwetagĩrĩra Mũthenya wa MWATHANI mũrĩ thĩĩnainĩ-ĩ! Mũthenya ũcio ũkaamũguna nakĩ? Mũthenya wa MWATHANI ũgaakorwo ũrĩ wa nduma, no ti wa ũtheri. Ũkaahaana o ta mũndũ akĩũrĩra mũrũũthi, agatũngwo nĩ nduba! Kana ta mũndũ wainũka gwake, enyitĩrĩra rũthingo na guoko, akarũmwo nĩ nyoka! Mũthenya wa MWATHANI ũkaareehe o nduma, no ti ũtheri. Ũgaakorwo ũrĩ mũthenya wa kĩeha, ũtarĩ na ũtheri o na haniini.  Atĩrĩĩrĩ, MWATHANI ekuuga atĩrĩ, Nĩthũire thigũkũ cianyu na nĩcinjiragia ngoro. O na mwandeehere magongoona maanyu ma njino o na kana magongoona maanyu ma irio cia mũgũnda, ndimaamũkĩra. Ndirũmbũiya magongoona ma thaayũ, marĩa mũrutaga nyamũ iria mũnoreetie. Thengeriai nyĩmbo icio cianyu cia inegene, ndikwenda kũigua mĩgambo ya inanda cianyu. Handũ ha ũguo-rĩ, rekeei waragania ũtherere o ta maaĩ naguo ũthingu o ta rũũĩ rũrĩa rũtahũaga. “Andũ aya a Isiraeli, nĩndamũũririe magongoona kana matega mĩaka ĩrĩa mĩrongo ĩna, rĩrĩa ndamũtongoririe werũinĩ? Rĩu-rĩ, tondũ nĩmũthaathaĩtie mĩhianano ya Sakuthu, ngai irĩa mũthamaki wanyu, o na mĩhianano ya Kaiwanu, ngai ya njata, nĩgũkuua mũgaakuua mĩhianano ĩyo mwĩthondekeire, rĩrĩa ngaamũtwara ithaamĩrioinĩ bũrũri ũrĩ na kũu mbere ya Damasiki. Ũguo nĩguo MWATHANI, ũria wĩtagwo ‘Ngai Mwene Hinya Wothe’ oiga.”