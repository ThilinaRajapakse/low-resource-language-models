 Ũũgĩ nĩatongoririe Aisiraeli werũinĩ  Mookoinĩ ma Mũnabii mũtheru ũũgĩ nĩagaacĩrithirie ciĩko cia Aisiraeli. Maathiĩrĩire werũinĩ ũtaarĩ andũ na makĩamba hema ciao kũndũ gũtaarĩ njĩra. Nĩmeetiiririe thũ ciao, na makĩingata arĩa maamatharĩkĩire. Maagũkaĩire maanyoota nawe ũkĩmahe maaĩ kuuma rwaro rwa ihiga, naguo nyoota wao ũkĩniinwo na maaĩ kuuma ihiga rĩũmũ. Atĩrĩĩrĩ, kĩrĩa wahũthĩrire kũherithia thũ ciao-rĩ, nokĩo watuire ũteithio wa andũ aaku hĩndĩ ya mathĩĩna maao. Amisiri kũherithio Thũ ciao handũ ha gĩthima kĩa maaĩ marĩa mathĩrĩrĩkaga tene na tene, waciheire maaĩ manungu na mathaahĩĩtio nĩ thakame na ndooro. Waherithirie thũ ciao ũguo nĩ ũndũ wa watho wacio wa kũũragithia ciana. No andũ aaku wamaheire maaĩ maingĩ materĩgĩrĩire o rĩrĩa maarĩ hakuhĩ gũkua nĩ nyoota. Nĩ ũndũ wa kũng'ara kũu maang'arĩĩte, nĩmaamenyire ũrĩa waherithĩĩtie thũ ciao. O na gũtuĩka maageragio o makĩiguagĩrwo tha-rĩ, nĩmeerutire nĩ ituĩro rĩa maraakara ma mũthemba ũrĩkũ watuĩrĩire andũ acio mataagũtĩĩĩte wee Ngai. Ti itherũ nĩwageririe andũ aaku, no nĩgũkaania wamakaanagia ta ithe wao; no thũ ciao wacithuuthuuririe o gũthuuthuuria ũhaana ta mũthamaki mũũmũ ũrĩa ũciirithanagia. Makuhanĩrĩirie na andũ aaku kana maraihanĩrĩirie nao, maathĩĩnĩkire o ũndũ ũmwe. Maanyiitirwo nĩ kĩmako kĩnene na makĩgirĩka nĩkũririkana maũndũ marĩa mahĩtũku. Maigua atĩ kĩrĩa kĩamaherithagia nokĩo gĩatũmaga andũ aaku makene-rĩ, nĩmaakuonire wee Mwathani, thĩinĩ wa ũndũ ũcio. No kũgegeara maagegearire rĩrĩa maũndũ macio moothe maatuĩkire na ũndũ wa mũndũ ũrĩa mũthingu, o ũrĩa maatiganĩirie, makĩmũte o na magĩcooka kũmũnyarara. Nyoota wa andũ arĩa athingu na wao-rĩ, ndwaiganaine.   Meciiria ma ũkĩĩgu na ma waganu nĩmaamatwarĩrĩirie o kinya gũthaathaiya nyamũ cia thĩ iria iteciiragia na ndaara gĩthaka itarĩ kĩene. Wee nawe wamatũmĩire mbũtũ cia nyamũ itarĩ bata cia kũmaherithia na kũmoonia atĩ indo iria mũndũ eekaga thaahu nacio nocio aherithagio nacio. Gũtarĩ nganja, guoko gwaku kwene ũhoti wothe kũrĩa kuombire thĩ ĩrĩa ĩtaarĩ ũrĩa yatariĩ gũtingĩagire njĩra ya kũrekereria rũũru rwa ciihũ na rwa nduba, o na kana rwa nyamũ ingĩ itarĩ cioneka ũciũmbĩĩte hingo o ro ĩyo, nyamũ ĩrĩ na ũrũme na ikũrarama mũraramĩre mũũru, na ikũruta ndoogo nungu o na kana ikũmenamenia maitho ma gwĩtigĩrithia. Nĩũngĩahotire kũũmba nyamũ ta icio ingĩahotire kũmaniina moona o gĩthiithi gĩacio gĩa gwĩtigĩrwo, o na itarĩ iramatharĩkĩra. Ningĩ o na gũtariĩ ũguo nĩmangĩahotire kũringĩka makue nĩ ũndũ wa kũhũũmũka kwa waragania waku, na mathombocanio nĩ mũhũũmũko ũmwe wa hinya waku. No rĩĩrĩ, wee ũtabaaragĩra indo ciothe ũthimĩrĩire, ũtarĩrĩire, na ũgerereire. Ngai nĩ Mwene Hinya na arĩ tha Na rĩĩrĩ, hinya waku ũrĩa mũnene ũkoragwo wĩhaarĩirie gũgwĩtĩka hĩndĩ ciothe. Nũũ ũngĩgĩĩtiirĩrĩria hinya wa guoko gwaku? Maithoinĩ maaku-rĩ, thĩ yothe ĩhaana o ta thanda ya tĩĩri ĩrĩa ĩgũaga ratiriinĩ kana o ta itaata rĩa ime rĩa rũũciinĩ rĩrĩa rĩgũtaata tĩĩriinĩ. Wee-rĩ, nĩũiguagĩra andũ oothe tha tondũ wĩ na ũhoti wa gwĩka maũndũ moothe; na nĩũrekagĩra andũ meehia maao nĩ geetha mahote kwĩrira. Ĩĩ, nĩ ma atĩ nĩwendeete indo ciothe iria irĩ kuo, na gũtirĩ o na kĩmwe kĩa indo iria wombire gĩkũraakaragia, tondũ korwo nĩũkĩmeneete-rĩ, ndũngĩakĩũmbire. Ningĩ-rĩ, korwo ndũkĩendeete-rĩ, kĩngĩhota atĩa gũtũũra? Na kĩngĩtũũrio atĩa korwo gĩtiathondekirwo nĩ we? No rĩĩrĩ, ũrekaga ciothe itũũre muoyo tondũ indo ciothe nĩ ciaku, wee Mwathani, mwenda mĩoyo.