 Mũthamaki wa Moabi gũtũmanĩra Balaamu Andũ a Isiraeli magĩthiĩ na mbere, na maakinya gĩtuambainĩ kĩa Moabi, mwena wa irathĩro wa rũũĩ rwa Jorodani, mũrĩmo ũũrĩa ũngĩ wa Jeriko, magĩaka kambĩ kuo. Na rĩĩrĩ, Balaki mũrũ wa Ziporu, mũthamaki wa Amoabi, aigua ũrĩa Aisiraeli meekĩĩte Aamori, na ũrĩa Aisiraeli maarĩ aingĩ, we na andũ aake oothe magĩĩtigĩra. Amoabi makĩĩra atongoria a Amidiani atĩrĩ, “Mũingĩ ũyũ nĩũkũniina indo ciothe iria itũthiũrũrũkĩirie, o ta ũrĩa ndeegwa ĩniinaga nyeki mĩgũndainĩ.” Kwoguo mũthamaki Balaki mũrũ wa Ziporu  agĩtũma anjaama kũrĩ Balaamu mũrũ wa Beori, ũrĩa hĩndĩ ĩyo warĩ Pethoru, gũkuhĩ na rũũĩ rwa Farati bũrũriinĩ wa Amawi, akeerwo atĩrĩ, “Ngwenda gũkũmenyithia atĩ harĩ rũũrĩrĩ rũgima ruumĩĩte bũrũri wa Misiri; nĩ andũ aingĩ mũno, na marenda gũtũtũũnya bũrũri witũ. Ũka ũnumĩre andũ aya amu marĩ na hinya kũngĩra. Ũngĩĩka ũguo, hiihi ndahota kũmahoota na ndĩkĩmarutũrũre kuuma bũrũriinĩ. Niĩ nĩnjũũĩ atĩ mũndũ ũrĩa waraathima, nĩaraathimagwo, na ũrĩa waruma, nĩanyiitagwo nĩ kĩrumi.” Kwoguo atongoria a Amoabi na a Amidiani magĩkuua mbeeca cia kũmũhe nĩguo arumane, magĩthiĩ kwĩ Balaamu makĩmũhe ndũmĩrĩri ya Balaki. Balaamu akĩmeera atĩrĩ, “Raaraai gũũkũ, na rũũciũ nĩngaamwĩra ũrĩa MWATHANI ekũnjĩĩra.” Nao anene acio a Amoabi magĩkĩraarania na Balaamu. Na rĩĩrĩ, ũtukũ ũcio Ngai akĩũria Balaamu atĩrĩ, “Andũ aya maraarĩrĩire gwaku nĩ a?” Naake Balaamu akĩmũcookeria atĩrĩ, “Balaki mũrũ wa Ziporu, mũthamaki wa Amoabi, nĩwe ũmatũmĩĩte mooke maanjĩĩre atĩ harĩ andũ mookĩĩte kuuma bũrũri wa Misiri, na nĩ aingĩ mũno. Arenda ngamarume nĩguo amahũũre amaingate kũu.” Naake Ngai akĩĩra Balaamu atĩrĩ, “Ndũgaathiĩ nao; ndũkaarume andũ a Isiraeli amu nĩaraathime.” Kwarooka gũkĩa Balaamu agĩthiĩ kũrĩ anene acio maatũmĩĩtwo nĩ Balaki akĩmeera atĩrĩ, “Cookaai bũrũriinĩ wanyu amu MWATHANI nĩangirĩĩtie tũthiĩ na inyuĩ.” Nao magĩgĩcooka kwao makĩĩra Balaki atĩ Balaamu nĩarega gũũka nao. O rĩngĩ Balaki agĩtũma atongoria aingĩ makĩria, na maheetwo gĩtĩĩo gũkĩra a mbere. Magĩgĩthiĩ kũrĩ Balaamu makĩmwĩra atĩrĩ, “ Balaki arakwĩra ũũ: Ndagũthaitha hatikaagĩe ũndũ o na ũrĩkũ wa gũkũgirĩrĩria gũũka kũrĩ niĩ! Nĩngũkũhe kĩheeo kĩnene, na njĩke ũndũ o wothe ũrĩa ũkũnjĩĩra. Ndagũthaitha ũka ũnumĩre andũ aya!” No Balaamu agĩcookia atĩrĩ, “O na Balaki angĩĩhe mũciĩ wake ũiyũrĩĩte betha na thahabu, ndingĩregana na uuge wa MWATHANI Ngai wakwa, ndingĩwongerera kana ndĩũnyiihanyiihie. No rĩĩrĩ, ndamũthaitha raarĩrĩraai gũũkũ o na inyuĩ, nĩguo menye kana harĩ ũndũ ũngĩ MWATHANI ekũnjĩĩra.” Naake Ngai akĩĩra Balaamu ũtukũ atĩrĩ, “Angĩkorwo andũ aya nĩ we maiyĩrĩĩte, ũkĩra ũthiĩ nao, no rĩĩrĩ, wĩke o ro ũrĩa ngũkwĩra.” Kwarooka gũkĩa, Balaamu akĩhaarĩria ndigiri yake, agĩthiĩ na atongoria a Amoabi. Balaamu na ndigiri yake No rĩĩrĩ, Ngai akĩraakara nĩ ũndũ wa Balaamu gũthiĩ. Na rĩĩrĩ, rĩrĩa aathiaga ahaicĩĩte ndigiri atwaranĩĩte na ndungata ciake igĩrĩ, mũraika wa MWATHANI akĩrũũgama njĩrainĩ amũrigĩrĩrie gũthiĩ. Rĩrĩa ndigiri yonire mũraika wa MWATHANI arũũgamĩĩte njĩrainĩ anyiitĩĩte rũhiũ rwa njora, ĩkiuma njĩrainĩ ĩgĩtoonya mũgũnda. Naake Balaamu akĩhũũra ndigiri akĩmĩcookia njĩrainĩ. Ningĩ mũraika akĩrũũgama harĩa njĩra yacekeheire gatagatĩinĩ ka mĩgũnda ĩĩrĩ ya mĩthabibũ, na o mũgũnda warĩ na rũthingo rwa mahiga. Rĩrĩa ndigiri yonire mũraika ĩkĩĩgiritania na rũthingo, ĩkĩhinyanĩrĩria kũgũrũ kwa Balaamu na rũthingo. Naake Balaamu akĩmĩgũtha rĩngĩ. Ningĩ mũraika wa MWATHANI agĩthiĩ mbere, akĩrũũgama handũ haceke hataarĩ handũ hangĩhĩtũkĩrwo. Hĩndĩ ĩyo, ndigiri yona mũraika wa MWATHANI, ĩgĩkoma. Balaamu agĩkĩraakara, akĩmĩgũtha na rũthanju rwake. Naake MWATHANI akĩhe ndigiri ũhoti wa kwaria, nayo ĩkĩũria Balaamu atĩrĩ, “Nĩ atĩa ngwĩkĩĩte? Wangũtha maita macio matatũ nĩkĩ?” Naake Balaamu akĩmĩcookeria atĩrĩ, “Nĩ tondũ nĩũnduĩte kĩrimũ! Korwo nyuma na rũhiũ rwa njora, no gũkũũraga ingĩakũũraga.” Nayo ndigiri ĩkĩmũcookeria atĩrĩ, “Githĩ to niĩ ndigiri ĩrĩa ĩtũire ĩgũkuuaga ũtũũro waku wothe? Ndĩndagwĩka ũũ?” Naake Balaamu agĩcookia atĩrĩ, “Aaca.” Hĩndĩ ĩyo MWATHANI agĩkĩhingũra Balaamu maitho, akĩona mũraika arũũgamĩĩte njĩrainĩ anyiitĩĩte rũhiũ rwake rwa njora; Balaamu agĩgĩkoma na nda. Naake mũraika wa MWATHANI akĩmũũria atĩrĩ, “Wagũtha ndigiri yaku maita macio matatũ nĩkĩ? Njũkĩĩte gũkũrigĩrĩria ndũgaathiĩ, amu ndwagĩrĩirwo nĩgũthiĩ rũgendo rũũrũ. Ndigiri yaku nĩĩnyonire, na yanjeherera maita macio matatũ. Korwo ndĩnanjeherera, nĩingĩkũũragĩĩte ngatiga ndigiri ĩ muoyo.” Naake Balaamu agĩcookeria mũraika wa MWATHANI atĩrĩ, “Nĩnjĩhĩĩtie nĩ ũndũ ndikũũĩ atĩ ũrũũgamĩĩte njĩrainĩ ũndigĩrĩrie ndigaathiĩ; rĩu-rĩ, angĩkorwo nĩũkuona arĩ mahĩtia niĩ thiĩ, nĩngũcooka mũciĩ.” Naake mũraika wa MWATHANI akĩmwĩra atĩrĩ, “Thiĩ na andũ aya, no ũkwaria o ũhoro ũrĩa ngũkwĩra wiki.” Kwoguo Balaamu agĩgĩthiĩ nao. Balaki kwamũkĩra Balaamu Na rĩĩrĩ, rĩrĩa Balaki aiguire atĩ Balaamu nĩarooka, agĩthiĩ kũmũtũnga itũũrainĩ rĩa Ari rĩrĩa rĩrĩ hakuhĩ na rũũĩ rwa Arinoni mũhakainĩ wa Moabi. Balaki akĩmũũria atĩrĩ, “Ndagũtũmanĩra rĩa mbere waregire gũũka nĩkĩ? Weciiragia atĩ ndingĩhota gũkũhe iheeo cia kũigana?” Naake Balaamu akĩmũcookeria atĩrĩ, “Githĩ ndiagĩũka? No ndirĩ na hinya o na haniini wa kuuga ũndũ. Ũhoro ũrĩa Ngai ekũnjĩĩra njuge, noguo ngwaria.” Balaamu agĩgĩthiĩ na Balaki itũũrainĩ rĩa Huzothu, kũrĩa Balaki aathĩnjire ndeegwa, mbũri na ng'ondu akĩhe Balaamu na atongoria arĩa maarĩ naake nyama imwe. Ũrathi wa Balaamu wa mbere Kwarooka gũkĩa, Balaki akĩambatia Balaamu nginya Bamothi Baali, kũrĩa Balaamu angĩahotire kuona andũ amwe a Isiraeli.