 Mũtaratara wa athĩnjĩri Ngai na Alawii Ũyũ nĩguo mũtaratara wa athĩnjĩri Ngai na Alawii arĩa moimire ithaamĩrio hamwe na Zerubabeli mũrũ wa Shealitieli, na Joshua Mũthĩnjĩri Ngai Ũrĩa Mũnene: - Athĩnjĩri Ngai nĩ aya: Seraia, Jeremia, Ezira Amaria, Maluku, Hatushu, Shekania, Rehumu, Meremothu, Ido, Ginethoi, Abija, Mijamini, Maadia, Biliga, Shemaia, Joiaribu, Jedaia, Salu, Amoku, Hilikia na Jedaia. Acio nĩ o maarĩ atongoria a athĩnjĩri Ngai acio angĩ matukũinĩ ma Joshua.  Alawii: Alawii aya nĩ o mainithagia nyĩmbo cia gũcookia ngaatho: Jeshua, Binui, Kadimieli, Sherebia, Juda, na Matania. Nao aya nĩ o maamũkagĩria nyĩmbo: Bakabukia, Uno, na Alawii acio angĩ aao. Njiarwa cia Joshua Mũthĩnjĩri Ngai Ũrĩa Mũnene Na rĩĩrĩ, Joshua nĩ we warĩ ithe wa Joiakimu; naake Joiakimu ithe wa Eliashibu, naake Eliashibu ithe wa Joiada; naake Joiada ithe wa Jonathani, naake Jonathani ithe wa Jadua. Anene a mbarĩ cia Athĩnjĩri Ngai -Na rĩĩrĩ, aya nĩ o maarĩ anene a mbarĩ cia athĩnjĩri Ngai matukũinĩ marĩa Joiakimu aarĩ Mũthĩnjĩri Ngai Ũrĩa Mũnene. Rekondi ya mĩciĩ ya athĩnjĩri Ngai na ya Alawii Na rĩĩrĩ, matukũinĩ ma Eliashibu, Joiada, Jonathani, na Jadua arĩa maarĩ athĩnjĩri Ngai arĩa anene, nĩkwarĩ rekondi yaigagwo ya anene a mĩciĩ ya Alawii na ya athĩnjĩri Ngai. Ũhoro ũyũ wa kũigwo kwa rekondi warĩĩkire hĩndĩ ya wathani wa Dario mũthamaki wa Perisia. Na rĩĩrĩ, anene a mĩciĩ ya Alawii, maandĩkagwo ibukuinĩ rĩa maũndũ ma matukũ macio o nginya matukũ ma Jonathani mũrũ wa Eliashibu. Ũrĩa mawĩra ma Hekaarũ maagayĩtwo Na rĩĩrĩ, Alawii maabangagwo ikundi ikundi, kũringana na ũrĩa Hashabia, Sherebia, Jeshua, Binui, na Kadimieli moigĩĩte. Ikundi igĩrĩ igĩrĩ, o ihinda rĩmwe nĩcio ciagoocaga Ngai ikĩamũkanagĩria o na ikĩmũcookagĩria ngaatho o ta ũrĩa gwathanĩĩtwo nĩ mũthamaki Daudi mũndũ wa Ngai. Na rĩĩrĩ, aya nĩ o maikaragia thitoo iria ciarigainie na ihingo cia gũtoonya Hekaarũinĩ: Matania, Bakabukia, Obadia, Meshulamu, Talimoni, na Akubu. Andũ acio maarĩ kuo matukũ ma Joiakimu mũrũ wa Joshua na mũcũkũrũ wa Jehozadaku, o na matukũinĩ ma Nehemia ũrĩa barũũthi, o na matukũinĩ wa Ezira mũthĩnjĩri Ngai ũrĩa warĩ mũũgĩ ũhoroinĩ wa Watho. Nehemia kwamũra rũthingo rwa itũũra Na rĩĩrĩ, hĩndĩ ĩrĩa rũthingo rwa Jerusalemu rwamũragwo-rĩ, Alawii makĩreehwo kuuma kũrĩa guothe maatũũraga, nĩ geetha manyiitanĩre gũkũngũĩra kwamũrwo kwa rũthingo makĩinaga nyĩmbo cia gũcookia ngaatho. Makĩhũũraga thaani iria ihũũrithanagio ikagamba, na inanda o na ngita. Nao Alawii arĩa maarĩ aini a nyĩmbo makĩũngana kuuma kũrĩa maatũũraga hakuhĩ na Jerusalemu o na kuuma matũũrainĩ ma Netofa, Bethigiligali, Geba, na Azimavethu. Nao athĩnjĩri Ngai na Alawii makĩruta igongoona rĩa gwĩtheria o eene, gũtheria andũ, gũtheria ihingo, o na rũthingo rwa itũũra. Na rĩĩrĩ, ngĩkĩambatia atongoria a Juda rũthingoinĩ igũrũ, ngĩkĩmabanga ikundi igĩrĩ cia gũthiũrũrũka itũũra igĩcookagĩria Ngai ngaatho. Nakĩo gĩkundi kĩa mbere gĩgĩthiĩ na mwena wa ũrĩo gĩthiĩrĩire rũthingoinĩ igũrũ gĩgĩthiĩ kĩroreete kĩhingo kĩrĩa gĩetagwo gĩa Kĩarainĩ. Naake Hoshaia akiuma aini a nyĩmbo thuutha arũmĩrĩirwo nĩ nuthu ĩmwe ya atongoria a Juda. -Nao athĩnjĩri Ngai aya makĩhuuhaga tũrumbeeta makĩrũmĩrĩra nuthu ĩyo ĩngĩ ya atongoria a Juda marũmanĩrĩire ta ũũ: Azaria, Ezira, Meshulamu, Juda, Benjamini, Shemaia, na Jeremia. Nao makĩrũmĩrĩrwo nĩ Zekaria mũrũ wa Jonathani na mũcũkũrũ wa Shemaia mũrũ wa Matania mũrũ wa Mikaya mũrũ wa Zakuru wa mbarĩ ya Asafu. Naake Zekaria akĩrũmĩrĩrwo nĩ andũ angĩ a mbarĩ yake, nao nĩ Shemaia, Azareli, Milalai, Gilalai, Maai, Nethaneli, Juda, na Hanani, na acio oothe maakuuĩĩte indo cia nyĩmbo ta iria ciainaga na Daudi, mũndũ wa Ngai. Naake Ezira ũrĩa warĩ mũũgĩ ũhoroinĩ wa Watho nĩ we wathiĩte atongoreetie gĩkundi gĩĩkĩ. Nao maakinya kĩhingoinĩ kĩrĩa gĩetagwo gĩa Gĩthima magĩthiĩ maambatĩĩte na ngathĩ iria cierekeire itũũra rĩa Daudi makĩhĩtũka nyũmba ya Daudi, magĩkinya kĩhingo kĩrĩa gĩetagwo kĩa Maaĩ, na mwena wa irathĩro wa itũũra. Nakĩo gĩkundi gĩa keerĩ kĩa arĩa maathiaga magĩcookagia ngaatho gĩgĩthiĩ na mwena wa ũmotho, na ndĩ hamwe na nuthu ya andũ, tũkĩmoima thuutha. Tũgĩthiĩ tũkĩhĩtũka Cumuniinĩ tũgereire rũthingo igũrũ tũgĩkinya harĩa heetagwo Rũthingo Rwariĩ. Ningĩ twoima hau tũgĩthiĩ tũkĩhĩtũka kĩhingo kĩrĩa gĩetagwo kĩa Efiraimu, kĩa Jeshana, o na gĩa Thamaki; o na mũnaara wa Hananeli, na wa Igana, tũgĩkinya kĩhingo kĩa Ng'ondu. Twarĩĩkĩrĩirie rũgendo rũu hakuhĩ na kĩhingo gĩa gũtoonya Hekaarũ. Kwoguo ikundi icio cierĩ ciacookagĩria Ngai ngaatho igĩgĩkinya o kĩhaaroinĩ kĩa Hekaarũ. Hamwe na atongoria arĩa ndarĩ nao, gĩkundiinĩ gĩakwa, nĩhaarĩ na athĩnjĩri Ngai arĩa maahuuhaga tũrumbeeta nao nĩ; Eliakimu, Maaseia, Miniamini, Mikaya, Elioenai, Zekaria, na Hanania. Nao makĩrũmĩrĩrwo nĩ Maaseia, Shemaia, Eliezeri, Uzi, Jehohanani, Malikija, Elamu, na Ezeri. O nao aini a nyĩmbo makĩanĩrĩra mũno makĩina matongoreetio nĩ Jezirahia, mũnene wao. Mũthenya ũcio andũ makĩruta magongoona maingĩ mũno, na magĩkena nĩ gũkorwo Ngai nĩatũmĩĩte macanjamũke mũno. Nao atumia na ciana makĩnyiitanĩra ikenoinĩ icio; nayo ndũũhiũ ĩrĩa yarĩ kũu Jerusalemu ĩkĩigwĩka kũraaya mũno. Maruta ma gũteithĩrĩria wĩra wa Hekaarũ Mahindainĩ macio gũkĩigwo andũ a kũrangagĩra mathitoo kũrĩa kwaigagwo maruta ma indo cia Hekaarũ. Indo imwe iria ciaigagwo kuo nĩ maruta ma gĩcunjĩ gĩa ikũmi, mĩhothi ya maciaro ma indo cia mbere, na matunda marĩa maakoragwo me ma mbere kwĩrua o mwaka. Warĩ wĩra wa andũ acio kũũngania indo icio kuuma mĩgũnda ĩrĩa yakuhanĩrĩirie na matũũra mwanya mwanya. Maruta macio maakoragwo marĩ igai rĩa athĩnjĩri Ngai na rĩa Alawii, o ta ũrĩa Watho woigĩĩte. Andũ oothe a Juda nĩmaakenagio mũno nĩ ũtungati wa athĩnjĩri Ngai na wa Alawii,  tondũ maarutaga magongoona ma gwĩtheria na magongoona marĩa mangĩ Ngai aathanĩĩte. O nao aini a nyĩmbo a Hekaarũ na arangĩri Hekaarũ makĩruta mawĩra maao o ta ũrĩa Daudi na mũũrũwe Solomoni maathanĩĩte gwĩkagwo. Nĩ gũkorwo kuuma matukũinĩ ma Daudi na Asafu ũrĩa warĩ mũini wa nyĩmbo, aini a nyĩmbo maatũũraga matongoragia nyĩmbo cia kũgooca Ngai na cia kũmũcookeria ngaatho. Ningĩ kuuma matukũinĩ ma Zerubabeli o na matukũinĩ ma Nehemia, Aisiraeli oothe maatũire maheaga aini a nyĩmbo o na arangĩri a mĩrango indo cia kũmateithia mabataroinĩ maao moothe. Ningĩ no maaheaga Alawii indo nyamũre, nao Alawii makahe athĩnjĩri Ngai gĩcunjĩ kĩrĩa kĩamaagĩrĩire.