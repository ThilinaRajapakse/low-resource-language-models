 Ndũmĩrĩri ya Jeremia kũrĩ andũ a mũciĩ wa mũthamaki wa Juda MWATHANI akĩnjĩĩra atĩrĩ, “Ikũrũka mũciĩ kwa mũthamaki wa Juda uuge ũũ: ‘Igua ndũmĩrĩri ya MWATHANI, wee mũthamaki wa Juda, o wee ũrĩ wa rũciaro rwa Daudi; mĩigue ũrĩ hamwe na njaama ciaku na andũ a Jerusalemu.’ ” MWATHANI ekuuga ũũ: “Ĩkagaai maũndũ ma kĩhooto na ma ũthingu. Gitagĩraai andũ arĩa matuunyĩĩtwo indo ciao harĩ arĩa mamatuunyĩĩte. Mũtigeekage ageni, ciana cia ngoriai, na atumia a ndigwa ũũru; o na mũtikooragagĩre andũ matarĩ na mahĩtia kũndũ gũũkũ. Mweka ũguo ndĩramwatha, njiarwa cia Daudi igũthiĩ o na mbere gũtuĩka athamaki. Na rĩĩrĩ, njiarwa icio, na atongoria na andũ aacio, irĩthiaga o na mbere gũtoonyera ihingoinĩ cia nyũmba ĩno ya ũthamaki ikuuĩĩtwo nĩ ngaari cia mbarathi na ihaicĩĩte mbarathi.  No rĩĩrĩ, mwaga gwathĩkĩra mawatho maakwa, ndehĩta na ma atĩ nyũmba ĩno ya ũthamaki nĩkũmomoranio. Niĩ MWATHANI, nĩ niĩ ndoiga ũguo. Atĩrĩĩrĩ, wee, nyũmba ya mũthamaki wa Juda, harĩ niĩ, wĩ mũthaka o ta bũrũri wa Gileadi, kana ta ĩrĩma cia Lebanoni; no rĩĩrĩ, ngũgũtua iganjo rĩtatũũragwo nĩ andũ. Ngũtũma andũ mooke makwanange; megũũka makuuĩĩte mathanwa maao, megũtinangia itugĩ icio ciaku thaka cia mĩtarakwa igwe thĩ, macooke maciikie mwakiinĩ. “Thuutha ũcio andũ aingĩ a ndũũrĩrĩ nĩmakaahĩtũkĩra hakuhĩ na itũũra rĩĩrĩ, na nĩmakooranagia mũndũ na ũrĩa ũngĩ atĩrĩ, ‘MWATHANI eekĩĩte itũũra rĩĩrĩ rĩnene maũndũ ta maya nĩkĩ?’ Hĩndĩ ĩyo nĩmagacookanĩria atĩrĩ, ‘Nĩ ũndũ nĩmaatiganĩirie kĩrĩĩkanĩro kĩrĩa maarĩĩkanĩire na MWATHANI Ngai wao, magĩthaathaiya ngai ingĩ na magĩcitungatĩra.’ ” Ndũmĩrĩri ĩkoniĩ Joahazu Andũ a Juda, mũtikaarĩrĩre mũthamaki Josia, o na mũtigaacakaĩre gĩkuũ gĩake. Handũ ha kũmũrĩrĩra-rĩ, rĩrĩraai Joahazu, mũũrũwe, tondũ nĩekuoywo athiio naake, na ndagacooka kuona bũrũri ũrĩa aaciarĩirwo rĩ o rĩ.  MWATHANI ekuuga atĩrĩ ũhoroinĩ wa Joahazu, mũrũ wa Josia, ũrĩa wacookire gũthamakĩra Juda ithenya rĩa ithe, “Ndagacooka gũũkũ rĩ o rĩ. Agaakuĩra bũrũriinĩ ũcio egũtwarwo na ndakoona bũrũri ũyũ rĩ o rĩ.” Ndũmĩrĩri ĩkoniĩ Jehoiakimu “Hĩ! Kaĩ mũndũ ũrĩa wakaga nyũmba yake na njĩra ĩtarĩ ya ũthingu, akamĩĩkĩra ngoroba na njĩra itarĩ ya kĩhooto, akarutithagia andũ wĩra ũtekũmaguna, na ndamarĩhaga mũcaara, arĩ thĩĩnainĩ-ĩ! Hĩ! Kaĩ mũndũ ũrĩa uugaga ekwĩyakĩra nyũmba nene, ĩ na rumu nene cia ngoroba, amĩĩkĩre ndirica na amĩthakarie thĩinĩ na mbaaũ cia mĩtarakwa, na amĩhake rangi mũtuune, arĩ thĩĩnainĩ-ĩ! Ũreciiria nyũmba cia mĩtarakwa irĩ na riiri gũkĩra cia andũ arĩa angĩ ciahota gũgũtua mũthamaki mwega? Githĩ thooguo ndaarĩ na ũtũũro waiyũire gĩkeno, ageekaga maũndũ ma kĩhooto na ma ũthingu hĩndĩ ciothe? Aikarire agaacĩire. Ndahinyagĩrĩria andũ arĩa athĩĩni, naake agĩgĩikara agaacĩire. Ũguo nĩguo kũmenya MWATHANI. No wee ũrũmbũyanagia o na maũndũ maaku kĩũmbe, ũkooragithagia andũ matarĩ na mahĩtia na ũkahinyagĩrĩria andũ aaku ũtarĩ na tha. Ũguo nĩguo MWATHANI oiga.”   Tondũ ũcio, MWATHANI ekuuga atĩrĩ ũhoroinĩ wa Jehoiakimu, mũrũ wa Josia, mũthamaki wa Juda, “Gũtirĩ o na ũ ũkaamũcakaĩra akua akiugaga atĩrĩ, ‘Wũi mũraata wakwa-ĩ! Wũi mũraata wakwa-ĩ!’ Gũtirĩ o na ũ ũkaamũrĩrĩra akiugaga atĩrĩ, ‘Wũi mwathi wakwa-ĩ! Wũi mũthamaki wakwa-ĩ!’ Agaathikwo o ta ũrĩa ndigiri ĩthikagwo; agaakururio aikanio na nja ya ihingo cia Jerusalemu.” Ndũmĩrĩri ya ũrĩa andũ a Jerusalemu makaarĩĩkĩrĩria “Atĩrĩĩrĩ andũ a Jerusalemu, ambataai Lebanoni mũkarĩrĩre kuo, thiĩi bũrũri wa Bashani mũkagirĩkĩre kuo; thiĩi irĩmainĩ cia Moabi, mũkoigĩrĩrie kuo, tondũ arĩa oothe mũratumĩĩte ndũgũ nao nĩmahooteetwo. MWATHANI aamwarĩirie rĩrĩa mwagaacĩire, no mũkĩrega kũmũthikĩrĩria. Ũguo nĩguo mũtũire mwĩkaga kuuma o wĩthĩinĩ wanyu; tondũ mũtirĩ mwathĩkĩra MWATHANI. Atongoria aanyu mekũũmbũrwo nĩ rũhuuho, nao arĩa mũrĩ ndũgũ nao manyiitwo mathiio nao marĩ mĩgwate. Hĩndĩ ĩyo-rĩ, nĩmũrĩconoka na mwagithio gĩtĩĩo tondũ wa waganu wothe ũrĩa mwaneeka. Atĩrĩĩrĩ, inyuĩ mũtũũraga Lebanoni, o inyuĩ mwĩgangarĩĩte nyũmbainĩ ciakĩĩtwo na mĩtarakwa mũrĩrĩra na mũgirĩke rĩrĩa mũrĩkorererwo nĩ ruwo, ruwo rũnene ta rwa mũtumia agĩciara!” Ngai gũtuĩra Jehoiakini#. Jehoiakini: Kana; Konia. Rora Jer .; Atha ..  MWATHANI akĩĩra mũthamaki Jehoiakini, mũrũ wa Jehoiakimu mũthamaki wa Juda atĩrĩ, “O ta ũrĩa niĩ ndũũraga muoyo, wee Jehoiakini o na ũngĩrĩ gĩcũhĩ kĩrĩ na rĩĩtwa rĩakwa njĩkĩrĩĩte kĩara gĩa guoko kwa ũrĩo, no gũkũruta ingĩkũruta. Ingĩkũruta ngũneane mookoinĩ ma andũ arĩa wĩtigĩrĩĩte, o arĩa marenda gũkũũraga. Ingĩkũneana o mookoinĩ ma Nebukadinezaru mũthamaki wa Babilonia na ngũneane mookoinĩ ma thigari ciake. Mwĩ na maitũguo ngaamũnyiitithia ndĩmũtwarithie ithaamĩrio. Ngaamũtwara bũrũri mũtaaciarĩirwo, kũrĩa inyuerĩ mũgaakuĩra. Mũkeriragĩria gũgaacooka bũrũri ũyũ, no mũtigaacooka rĩ o rĩ.” Na niĩ, Jeremia, ngĩũria atĩrĩ, “Kaĩ mũthamaki Jehoiakini atuĩkĩĩte o ta nyũngũ nguũ itangĩonerwo bata nĩ mũndũ o na ũrĩkũ? Nĩkĩo we mwene na ciana ciake maikanĩĩtio na nja, magathaamĩrio bũrũri matooĩ?” Wee Bũrũri! Bũrũri! Bũrũri-ĩ! Tathikĩrĩria ũrĩa MWATHANI aroiga: “Mũndũ ũyũ-rĩ, nĩ mũgwate nĩ kĩrumi. Ekũũrwo nĩ ciana ciake ciothe, na ndakaagaacĩra rĩ o rĩ. Gũtirĩ mũndũ o na ũmwe wa rũciaro rwake ũgaikarĩra gĩtĩ kĩa ũthamaki kĩa Daudi, athaane Juda hĩndĩ ĩngĩ. Niĩ MWATHANI, nĩ niĩ ndoiga ũguo.”