 Jesũ nĩwe njĩra ya gũthiĩ kũrĩ Awa Jesũ akĩmeera atĩrĩ, “Mũtigatangĩke ngoro, ĩtĩkiai Ngai, o na niĩ mũnjĩtĩkie. Mũciĩ kwa Awa kwĩ na ciikaro nyingĩ. Korwo tiguo kũhaana-rĩ, no anga ingĩamwĩra atĩ ndathiĩ kũmũthondekera handũ?#. No anga ingĩamwĩra atĩ ndathiĩ kũmũthondekera handũ?: Maandĩko mamwe moigaga “ndingĩamwĩra ũguo korwo tiguo kũhaana.” No ndarĩĩkia gũthiĩ na ndaamũthondekera handũ nĩngaacooka njũke ndĩmũiyĩre ndĩmũtware gwakwa nĩ geetha o na inyuĩ mũikarage o harĩa niĩ ndĩ. Na rĩĩrĩ, Njĩra ya gũthiĩ kũrĩa ngũthiĩ nĩmũmĩũĩ.” Toma akĩmwĩra atĩrĩ, “Mwathani, ithuĩ tũtiũĩ kũrĩa ũrathiĩ; tũngĩkĩhota kũmenya njĩra atĩa?” Naake Jesũ akĩmũcookeria atĩrĩ, “Niĩ nĩ niĩ njĩra, na nĩ niĩ ũhoro wa ma; na nĩ niĩ muoyo. Gũtirĩ mũndũ ũngĩkinya kwĩ Awa atagereire harĩ niĩ. Korwo nĩmũmenyeete-rĩ, nĩmũngĩmenyeete o na Awa. Na rĩĩrĩ, kuuma rĩu nĩmũmũũĩ, na nĩmũmuoneete.” Filipu akĩmwĩra atĩrĩ, “Mwathani, tuonie Thooguo na nĩtũkũiganĩra.” Naake Jesũ akĩmũcookeria atĩrĩ, “Filipu, ndũire na inyuĩ ihinda rĩĩrĩ rĩothe na ndũrĩ wamenya? Mũndũ wothe ũnyoneete nĩoneete Awa. Nĩ kĩĩ gĩgũgĩtũma wee ũnjĩĩre ndĩmuonie Awa?” Wee Filipu ndwĩtĩkĩĩtie atĩ niĩ ndĩ thĩinĩ wa Awa, naake Awa e thĩinĩ wakwa? Maũndũ marĩa moothe ndĩmwĩrĩĩte ti niĩ ngoragwo ndĩĩrĩĩte, no Awa ũrĩa ũkoragwo e thĩinĩ wakwa nĩ we ũrutaga mawĩra maake. Ĩtĩkiai atĩ niĩ ndĩ thĩinĩ wa Awa, naake Awa e thĩinĩ wakwa. Mwarega ũguo-rĩ, gĩĩtĩkiei nĩ ũndũ wa ciĩko iria njĩkaga. Ngũmwĩra na ma atĩ ũrĩa wothe ũnjĩtĩkĩĩtie nĩageeka ciĩko ta iria njĩkaga, o na nĩageeka ciĩko nene makĩria ma ũguo, amu niĩ ndĩrathiĩ kũrĩ Awa. Na rĩĩrĩ, ũndũ o wothe ũrĩa mũkaahooya thĩinĩ wa rĩĩtwa rĩakwa nĩngaawĩka nĩ geetha Awa agoocithio thĩinĩ wa Mũũriũ. Mwahooya ũndũ o na ũrĩkũ thĩinĩ wa rĩĩtwa rĩakwa nĩndĩrĩwĩkaga. Kwĩrĩrwo Roho Mũtheru “Angĩkorwo nĩmũnyendeete nĩmũrĩathĩkagĩra maathani maakwa. Naniĩ nĩngũhooya Awa, naake nĩekũmũhe Mũteithia ũngĩ, nĩ geetha atũũranie na inyuĩ nginya tene na tene. Ũcio nĩ we Roho ũrĩa ũguũranagĩria ũhoro wa ma wa Ngai. Andũ a thĩ matingĩhota kũmwamũkĩra, amu matimuonaga o na kana makamũmenya. Ĩndĩ inyuĩ nĩmũmũũĩ tondũ atũũranagia na inyuĩ o na e thĩinĩ wanyu.#. Thĩinĩ wanyu: Maandĩko mamwe moigaga; nĩagaakorwo thĩinĩ wanyu. “Niĩ ndikũmũtiga ta ciana cia ngoriai, amu nĩngaacooka kũrĩ inyuĩ. No ihinda iniini itigaru andũ a thĩ matige gũcooka kũnyona, no inyuĩ nĩmũrĩnyonaga, tondũ ngũtũũra muoyo, na o na inyuĩ no mũgaatũũra muoyo. Na rĩĩrĩ, rĩrĩa mũthenya ũcio ũgaakinya, nĩmũkaamenya atĩ ndĩ thĩinĩ wa Awa o na atĩ inyuĩ mũrĩ thĩinĩ wakwa, na niĩ ndĩ thĩinĩ wanyu. “Mũndũ ũrĩa wothe wamũkagĩra maathani maakwa, na akamaathĩkĩra, ũcio nĩ we ũnyendeete. Naake Awa nĩarĩendaga ũrĩa wothe ũnyendeete, o na niĩ nĩndĩrĩmwendaga na ndĩmwĩyonithagie.” Naake Judasi (no ti ũrĩa Mũisikariota) akĩmwĩra atĩrĩ, “Mwathani, gũkaahoteka atĩa wĩyonithanagie kũrĩ ithuĩ na ti kwĩ andũ a thĩ?” Jesũ akĩmũcookeria atĩrĩ, “Ũrĩa wothe ũnyendeete nĩarĩathĩkagĩra ũrutani wakwa. Naake nĩarĩendagwo nĩ Awa, na niĩ na Awa nĩtũrĩũkaga kũrĩ we tũikaranagie naake. Naake ũrĩa wothe ũtanyendeete ndathĩkagĩra ũrutani wakwa. Naguo ũrutani ũrĩa mũiguaga kuuma kũrĩ niĩ ti wakwa niĩ mwene, no nĩ wa Awa ũrĩa wandũmire. “Ndamwĩra maũndũ maya rĩu ndĩ hamwe na inyuĩ. No rĩĩrĩ, Mũteithia, na nĩ we Roho Mũtheru, ũrĩa mũgaatũmĩrwo nĩ Awa thĩinĩ wa rĩĩtwa rĩakwa, nĩakaamũruta maũndũ moothe, na amũhotithie kũririkana ũrĩa wothe ndanamwĩra. “Thaayũ nĩguo ngũmũtigĩra; thaayũ wakwa nĩguo ndamũhe. No ndikũmũhe thaayũ taũrĩa andũ a thĩ maheanaga. Mũtigatangĩke ngoro, o na kana mũigue guoya. Inyuĩ nĩmwaigua ngĩmwĩra atĩ, ‘Nĩngũthiĩ ndĩmũtige, no nĩngaacooka njũke rĩngĩ kũrĩ inyuĩ.’ Korwo nĩmũnyendeete, nĩmũngĩakena tondũ ngũthiĩ kũrĩ Awa, amu Awa nĩ mũnene kũrĩ niĩ. Ndamwĩra maũndũ macio mataneekĩka nĩ geetha rĩrĩa mageekĩka mũgeetĩkia. Ndingĩhota kwaria maũndũ maingĩ na inyuĩ, nĩ amu mũnene wa gũũkũ thĩ nĩarooka. We ndarĩ na hinya wa kũnjatha. No rĩĩrĩ, njĩkaga o ũrĩa Awa anjathĩĩte nĩ geetha andũ mamenye atĩ nĩnyendeete Awa. “Ũkĩraai tũthiĩ.