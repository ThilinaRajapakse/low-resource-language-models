 Daudi Gũitĩrĩrio maguta atuĩke mũthamaki Ningĩ MWATHANI akĩĩra Samũeli atĩrĩ, “Ũgũtũũra ũrĩragĩra Saũlũ nginya rĩ? Nĩndĩmũregeete atige gũthiĩ na mbere gũtuĩka mũthamaki wa Isiraeli. Rĩu, oya maguta ma mĩtamaiyũ, ũthiĩ Bethilehemu kwa mũndũ wĩtagwo Jesii, nĩ gũkorwo nĩthuurĩĩte ũmwe wa aariũ aake atuĩke mũthamaki.” Samũeli agĩkĩũria atĩrĩ, “Ingĩĩka ũguo atĩa? Saũlũ angĩigua ũguo, no kũnjũraga angĩnjũraga!” No MWATHANI agĩcookia atĩrĩ, “Oya moori ũthiĩ nayo, uuge atĩ ũthiĩte kuo kũrutĩra MWATHANI igongoona. Ũrĩĩta Jesii igongoonainĩ rĩu, na nĩndĩkwĩra ũrĩa wagĩrĩirwo nĩgwĩka. Nĩũrĩitĩrĩria maguta mũndũ ũrĩa ndĩrĩkũgwetera atuĩke mũthamaki.” Samũeli agĩgĩĩka o ta ũrĩa MWATHANI aamwĩrĩĩte, agĩthiĩ Bethilehemu. Nao atongoria a kuo magĩũka kũmũtũnga makĩinainaga makĩmũũria atĩrĩ, “ Woka na thaayũ?” Naake agĩcookia atĩrĩ, “Ĩĩ; ndooka nĩguo ndutĩre MWATHANI igongoona. Mwĩtheriei mũtwarane na niĩ.” Ningĩ agĩcooka akĩĩra Jesii na aariũ aake o nao metherie, akĩmeeta igongoonainĩ. Na rĩĩrĩ, rĩrĩa maakinyire, Samũeli akĩbaara Eliabu mũũriũ wa Jesii akĩĩĩra atĩrĩ, “Ti itherũ mũndũ ũyũ ũrũũgamĩĩte haaha mbere ya MWATHANI nĩ we athuurĩĩte.” No MWATHANI akĩmwĩra atĩrĩ, “Tiga kũbaara ũrĩa araihĩĩte kana ũrĩa athakarĩĩte. Nĩndĩmũregeete, tondũ ndionaga ta ũrĩa mũndũ oonaga. Mũndũ abaaraga ũrĩa mũndũ atariĩ akĩonwo na maitho, no rĩĩrĩ, niĩ baaraga ngoro thĩinĩ.” Ningĩ Jesii agĩĩta mũũrũwe Abinadabu, akĩmũreehe harĩ Samũeli. No Samũeli akiuga atĩrĩ, “O naake ũyũ ti we MWATHANI athuurĩĩte.” Thuutha wa ũguo Jesii akĩreehe Shama. Naake Samũeli akiuga atĩrĩ, “O na ũyũ ti we MWATHANI athuurĩĩte.” Na njĩra ĩyo Jesii akĩreehe aariũ aake mũgwanja kũrĩ Samũeli. Naake Samũeli akĩmwĩra atĩrĩ, “Aaca, gũtirĩ o na ũmwe wa aya ũthuurĩĩtwo nĩ MWATHANI.” Hĩndĩ ĩyo akĩmũũria atĩrĩ, “Wĩ na aariũ angĩ?” Naake Jesii agĩcookia atĩrĩ, “Nĩhatigarĩĩte ũrĩa wa kĩhinga nda, na e rũũru.” Samũeli agĩkĩmwĩra atĩrĩ, “Rekania agĩĩrwo. Tũtiiruta igongoona o nginya ooke.” Kwoguo Jesii akĩmũrekanĩria. Naake aarĩ mwanake mũthaka wĩ na hinya, na maitho maake nĩmaakengaga. Naake MWATHANI akĩĩra Samũeli atĩrĩ, “Mũndũ nĩ ũyũ; ũkĩra ũmũitĩrĩrie maguta!” Samũeli agĩkĩoya maguta ma mĩtamaiyũ, agĩitĩrĩria Daudi mũtwe arĩ o hau mbere ya aariũ a nyina. Ihindainĩ o rĩu Daudi akĩiyũrwo nĩ roho wa MWATHANI, na agĩikara naake kuuma mũthenya ũcio. Naake Samũeli agĩcooka Rama. Daudi arĩ mũciĩ gwa Saũlũ Na rĩĩrĩ, roho wa MWATHANI ũgĩtiganĩria Saũlũ, naguo roho mũũru watũmĩtwo nĩ MWATHANI ũgĩitĩka kũmũnyariira. Nacio ndungata ciake ikĩmwĩra atĩrĩ, “Nĩtũũĩ atĩ roho mũũru ũtũmĩĩtwo nĩ Ngai nĩũrakũnyariira. Kwoguo, mwathi witũ, twathe, na nĩtũgũcaria mũndũ ũũĩ kũhũũra kĩnanda. Hĩndĩ ĩrĩa roho ũcio mũũru wagũũkĩrĩra, mũndũ ũcio nĩarĩkũhũũragĩra kĩnanda gĩake, nawe ũgacooka kũigua wega rĩngĩ.” Saũlũ agĩkĩmaatha akĩmeera atĩrĩ, “Njarĩriai mũndũ ũũĩ kũhũũra kĩnanda wega mũũndeehere.” Ũmwe wa ndungata ciake akiuga atĩrĩ, “Jesii, ũrĩa ũikaraga Bethilehemu, nĩarĩ na mũũriũ ũũĩ kũina mũno. Ningĩ nĩ njamba, nĩ mũthaka, nĩ mũthigari mwega, na mũndũ ũũĩ kwaria wega. MWATHANI e hamwe naake.” Tondũ ũcio Saũlũ agĩgĩtũma arekio kũrĩ Jesii makamwĩre atĩrĩ, “Ndeehere Daudi, mũũrũguo ũrĩa ũrĩithagia ng'ondu.” Jesii agĩgĩtũma Daudi kũrĩ Saũlũ na koori, ndigiri ĩkuuĩĩte mĩgate, na mondo ya rũũa ĩiyũrĩĩte ndibei. Daudi agĩgĩthiĩ gwĩ Saũlũ, akĩambĩrĩria kũmũtungatĩra. Naake Saũlũ akĩmwenda mũno, na akĩmũthuura amũkuuagĩre indo ciake cia mbaara. Saũlũ agĩkĩrekeria Jesii mũndũ akamwĩre atĩrĩ, “Nĩngeneetio nĩ Daudi; kwoguo reke aikare gũũkũ andungatagĩre.” Kuumagia hĩndĩ ĩyo, rĩrĩa rĩothe roho mũũru ũtũmĩĩtwo nĩ Ngai wokĩrĩra Saũlũ, Daudi ooyaga kĩnanda gĩake agakĩhũũra. Roho ũcio mũũru ũgakĩeherera Saũlũ, akaigua wega rĩngĩ.