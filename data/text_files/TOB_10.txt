 Tobiti na Ana kũgĩa na kĩeha Na rĩĩrĩ, ithe wa Tobia nĩataraga matukũ o mũthenya, na rĩrĩa matukũ marĩa maiganĩire rũgendo rwa gũthiĩ na gũcooka maathirire na mũũriũ ndacooke-rĩ, Tobiti akĩĩra mũtumia wake atĩrĩ, “Nĩ kĩĩ kĩngĩkorwo kĩmũigĩĩte ũguo? Kwahoteka hiihi Gabaeli akorwo nĩakuire na gũkĩage mũndũ wa kũmũnengera mbeeca icio?” Tobiti akĩnyiitwo nĩ kĩeha kĩnene mũno. Naake Ana akiuga atĩrĩ, “Ndĩ na ma mwana wakwa nĩ mũkuũ.” Akĩambĩrĩria kũrĩra na kũgirĩka nĩ ũndũ wa Tobia, akiugaga atĩrĩ, “Ũũi mwana wakwa-ĩ! O wee gĩkeno kĩa ũtũũro wakwa! Nĩkĩ gĩatũmire ngwĩtĩkĩrie ũthiĩ?” No Tobiti akĩmwĩra atĩrĩ, “Hoorera na ũtige gwĩtigĩra; we arĩ o ho.” Naake Ana akĩmũcookeria atĩrĩ, “Kira na ũtigane na niĩ! Tiga kũndua kĩrimũ. Mwana wakwa nĩ mũkuũ.” Na rĩĩrĩ, o mũthenya nĩathiaga barabarainĩ ĩrĩa Tobia aathiĩrĩire agatinda akĩrora kana amuona nginya riũa rĩgathũa. Mũthenya ndarĩaga kĩndũ, na ũtukũ wothe ndatigithagĩria kũgirĩka nĩ ũndũ wa mũũriũ Tobia. Kuuma Ekibatana Ciumia igĩrĩ ciathira cia gũkũngũĩra ũhiki o ta ũrĩa Ragueli eehĩtĩĩte, Tobia agĩthiĩ kũrĩ Ragueli akĩmwĩra atĩrĩ, “Ndagũthaitha njĩtĩkĩria nyinũke rĩu. Ndĩ na ma aciari aakwa na nĩmateete mwĩhoko wa gũkaanyona rĩngĩ. Kwoguo ndagũthaitha ũnjĩtĩkĩrie nyinũke mũciĩ kũrĩ baaba. Nĩndĩkĩĩtie gũkũmenyithia ũrĩa aatariĩ ngĩmũtiga.” No Ragueli akĩmũcookeria atĩrĩ, “Mwana wakwa, ikaranga na niĩ. Nĩngũtũma arekio kũrĩ thooguo akeerwo atĩ ũrĩ o ho wega.” Tobia naake agĩcookia atĩrĩ, “Aaca! Ndagũthaitha njĩtĩkĩria njooke kũrĩ baaba.” Kwoguo Ragueli akĩnengera Tobia Sara mũhiki wake. Agĩcooka akĩmũnengera nuthu ya indo ciothe iria aarĩ nacio: ngombo, mahiũ, ng'ondu, ndigiri, ngamĩĩra, nguo, mbeeca, o na indo cia nyũmba. Arĩĩkia kũmaraathima akĩmoigĩra ũhoro akĩmeera atĩrĩ, “Mũrũ wakwa, gĩa rũgendo rwega. Mwathani wa igũrũ arokũmenyerera wee na Sara. Aroĩtĩkĩra nyone ciana cianyu itanakua.” Agĩcooka akĩĩra mwarĩ atĩrĩ, “Ũtĩĩage mũthoniwa na nyaciaraguo; acio rĩu nĩ o aciari aaku. Rĩrĩa rĩothe ngũtũũra muoyo ũreke njiguage o maũndũ meega igũrũ rĩaku.” Naake akĩmũmumunya. Naake Edina akĩĩra Tobia atĩrĩ, “Tobia mwana wakwa nyendeete, Mwathani arogũkinyia mũciĩ na thaayũ, ningĩ arohotithia nyone ciana ciaku na ũndũ wa mwarĩ wakwa Sara, nĩ geetha ngene mbere ya Mwathani. Nĩndakwĩhokera mwarĩ wakwa; menyerera ndũkaae kũmwĩka ũndũ wa kũmũraakaria ũtũũro waku wothe. Gĩai na rũgendo rwega. Kuuma rĩu Sara nĩ mũtumia waku na niĩ ndĩ maitũguo. Tũrotũũra tũtugagwo matukũ moothe tũgũtũũra muoyo.” Edina agĩcooka akĩmamumunya eerĩ na akĩmoigĩra ũhoro.