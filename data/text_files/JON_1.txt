 Jona kũrega gwathĩkĩra MWATHANI  Hĩndĩ ĩmwe mũndũ wetagwo Jona, mũrũ wa Amitai, nĩarĩirio nĩ MWATHANI akĩĩrwo atĩrĩ, “Ũkĩra ũthiĩ Nineve, itũũra rĩrĩa inene, wanĩrĩre ũkĩrĩkaanagia, tondũ maũũru ma andũ aarĩo nĩmanginyĩire.” No rĩĩrĩ, Jona akĩnyiita njĩra ĩngĩ nĩguo oorĩre MWATHANI. Agĩikũrũka Jopa, agĩkora meeri yathiaga Sipania. Akĩgata tigiti, akĩhaica meeriinĩ ĩyo hamwe na andũ arĩa angĩ nĩguo oorĩre MWATHANI. No marĩ iriainĩ MWATHANI akĩmatũmĩra rũhuuho rũnene mũno. Gũgĩkĩgĩa kĩhuuhũkanio kĩnene iriainĩ o nginya meeri ĩkĩenda kũrikĩra. Atwarithia a meeri makĩmaka, o mũndũ o mũndũ agĩkaĩra ngai yake. Magĩcooka magĩikia mĩrigo ĩrĩa yarĩ meeriinĩ iriainĩ nĩguo ĩhũthahũthĩrwo. Hĩndĩ ĩyo gwekĩkaga ũguo wothe, Jona nĩaikũrũkĩĩte agatoonya kũu meeriinĩ o thĩinĩ agakoma toro mũritũ. Mũnene wa meeri agĩkĩmũkorerera akomeete akĩmũũria atĩrĩ, “Ũreeka atĩa tondũ ũrĩ toro? Ũkĩra, ũkaĩre ngai yaku no gũkorwo nĩgũtũiguĩra tha ĩtũhonokie.” Atwarithia a meeri magĩkĩĩrana atĩrĩ, “Ũkĩraai tũikie kuura tũmenye nũũ ũtũmĩĩte ũgwati ũyũ ũtũkorerere.” Magĩgĩĩka o ũguo, nayo kura ĩkĩgwĩra Jona. Magĩkĩmwĩra atĩrĩ, “Tatwĩre, ũtũreehithĩirie mũtino ũyũ nĩkĩ? Wĩra waku nĩ ũrĩkũ? Uumĩĩte kũ? Bũrũri waku nĩ ũrĩkũ? Na rũũrĩrĩ rwaku nĩ rũrĩkũ?” Naake akĩmeera atĩrĩ, “Niĩ ndĩ Mũhibirania na ngoocaga MWATHANI Ngai wa igũrũ ũrĩa wombire thĩ na iria.” Agĩcooka akĩmeera nĩkũũra ooragĩra MWATHANI. Maigua ũguo makĩmaka mũno makĩmũũria atĩrĩ, “Nĩkĩ gĩtũmĩĩte ũũre?” Na rĩĩrĩ, kĩhuuhũkanio no kuongerereka kĩongererekaga, kwoguo makĩmũũria atĩrĩ, “Tũngĩgwĩka atĩa nĩguo kĩhuuhũkanio gĩĩkĩ kĩhoorere?” Jona agĩcookia atĩrĩ, “Njikiai iriainĩ na nĩgĩkũhoorera; amu nĩnjũũĩ nĩ ihĩtia rĩakwa rĩtũmĩĩte kĩhuuhũkanio gĩĩkĩ kĩnene ũũ kĩmũkorerere.” O na aameera ũguo makĩgeria na hinya wao wothe kuumĩria meeri rũteereinĩ, no makĩremwo tondũ kĩhuuhũkanio no gũkĩrĩrĩria gĩakĩragĩrĩria. Nĩ ũndũ ũcio magĩkaĩra MWATHANI makiuga atĩrĩ, “MWATHANI twagũthaitha ndũgaatũniine nĩ ũndũ wa gĩkuũ kĩa mũndũ ũyũ; nĩ gũkorwo wee MWATHANI nĩ we ũtũmĩĩte ũndũ ũyũ wĩkĩke.” Magĩkĩnyiita Jona makĩmũikia iriainĩ. Na ihinda o rĩu kĩhuuhũkanio gĩkĩhoorera. Ũndũ ũcio ũgĩtũma andũ acio metigĩre MWATHANI mũno. Magĩcooka makĩmũrutĩra igongoona na makĩĩhĩta kũmũtungatĩra.  MWATHANI agĩtũma thamaki nene mũno ĩmerie Jona; agĩikara thĩinĩ wa thamaki ĩyo mĩthenya ĩtatũ na mootukũ matatũ.