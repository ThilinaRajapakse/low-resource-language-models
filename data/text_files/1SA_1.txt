 Elikana na andũ a mũciĩ wake marĩ Shilo Hĩndĩ ĩmwe tene mũno nĩkwarĩ mũthuuri ũmwe wetagwo Elikana, warĩ wa mũhĩrĩga wa Efiraimu, watũũraga itũũrainĩ rĩa Rama bũrũriinĩ ũrĩa ũrĩ irĩma wa Efiraimu. Aarĩ mũũriũ wa Jerohamu na mũcũkũrũ wa Elihu, wa nyũmba ya Tohu, ĩrĩa yarĩ rũhonge rũmwe rwa mbarĩ ya Zufu. Elikana aarĩ na atumia eerĩ, Hana na Penina. Penina nĩarĩ na ciana, no Hana ndarĩ. Mwaka o mwaka Elikana nĩoimaga Rama akaambata Shilo gũthaathaiya na kũrutĩra MWATHANI Mwene Hinya Wothe magongoona. Nao aariũ a Eli eerĩ, Hofini na Finehasi, nĩ o maarĩ athĩnjĩri Ngai a MWATHANI kuo. Hĩndĩ ĩrĩa yothe Elikana aruta igongoona, nĩaheaga Penina na ciana ciake o mũndũ rũĩga rwake. No rĩĩrĩ, o na gũtuĩka Elikana nĩendeete Hana mũno, aamũheaga rũĩga o rũmwe tu, nĩ gũkorwo MWATHANI nĩamũhingĩĩte gũciara. Na rĩĩrĩ, mũiruwe Penina nĩamũthirĩkagia na akamũiguithia ruwo ngoro, tondũ MWATHANI nĩamũhingĩĩte gũciara. Ũndũ ũyũ wekĩkaga mwaka o mwaka; rĩrĩa rĩothe mathiĩ nyũmbainĩ ya MWATHANI, Penina nĩathirĩkagia Hana mũno, o nginya akarĩra na akaremwo nĩkũrĩa. Mũthuuriwe Elikana agakĩmũũragia atĩrĩ, “Hana, ũrarĩrio nĩ kĩĩ? Ũrarega kũrĩa nĩkĩ? Ũikaraga wĩ na kĩeha ũguo nĩkĩ? Githĩ ndirĩ bata harĩ we gũkĩra aariũ ikũmi?” Hana na Eli -Mũthenya ũmwe, marĩĩkia kũrĩa irio ciao marĩ nyũmbainĩ ya MWATHANI kũu Shilo, Hana akĩrũũgama. Nĩatangĩkĩĩte mũno ngoro, na akĩrĩra e na ruwo rũnene mũno rĩrĩa aahooyaga MWATHANI. Hĩndĩ ĩyo, Eli mũthĩnjĩri Ngai aikarĩire gĩtĩ gĩake hakuhĩ na mũrango wa Hekaarũ ya MWATHANI.  Hana akĩĩhĩta mwĩhĩtwa akiuga atĩrĩ, “MWATHANI Mwene Hinya Wothe, ndora niĩ ndungata yaku! Ona thĩĩna wakwa ũndirikane! Ndũkariganĩrwo nĩ niĩ! Ũngĩkaahe kahĩĩ-rĩ, niĩ na niĩ nĩndakwĩrĩra atĩ nĩngaakwamũrĩra kahĩĩ kau matukũ moothe ma muoyo wako, na gatikeenjwo njuĩrĩ#. Gatikeenjwo njuĩrĩ: Nĩ rũũri rwa kũmenyithania kaamũrĩirwo MWATHANI (Nda .). o na rĩ.” Hana agĩkĩrũmanĩrĩria kũhooya MWATHANI, naake Eli no eeroragĩra iromo ciake. Na rĩĩrĩ, Hana aahooyaga na ngoro, nacio iromo ciake nĩcioyoyaga, no mũgambo wake ndwaiguagwo. Kwoguo Eli agĩciiria nĩkũrĩĩo aarĩĩtwo, agĩkĩmwĩra atĩrĩ, “Tigana na ũrĩĩu ũcio waku! Rĩũkwo!” No Hana akĩmũcookeria atĩrĩ, “Mũthuuri ũyũ, ndirĩ mũrĩĩu. Ti kũnyua nyuĩte! Nĩgũtangĩka ndangĩkĩĩte mũno ngoro, na nĩkũhooya ngũhooyaga ngĩmenyithagia MWATHANI mathĩĩna maakwa. Ndũkaae gwĩciiria ndĩ mũtumia ũtarĩ kĩene; ngũhooyaga ũguo tondũ ndĩmũtangĩku mũno.” Eli agĩkĩmũcookeria atĩrĩ, “Thiĩ na thaayũ; Ngai wa Isiraeli arokũhe kĩrĩa wamũhooya.” Naake Hana akĩmũcookeria atĩrĩ, “Reke niĩ ndungata yaku, njĩtĩkĩrĩke nĩ we.” Agĩgĩĩthiĩra, akĩrĩa irio, na ndacookire kũigua kĩeha rĩngĩ. Gũciarwo na kwamũrwo gwa Samũeli Mũthenya ũyũ ũngĩ rũũciinĩ tene, Elikana na andũ aake magĩũkĩra, na thuutha wa gũthaathaiya MWATHANI makĩinũka kwao mũciĩ Rama. Elikana agĩkoma na Hana mũtumia wake, na MWATHANI akĩmũcookeria mahooya maake. Agĩkĩgĩa nda agĩciara kaana ga kahĩĩ, agĩgatua Samũeli,#. Samũeli: Rĩĩtwa rĩĩrĩ na Kĩhibirania riugĩĩte, “Rĩĩtwa rĩa Ngai,” na nĩrĩkonainie na kiugo gĩa Kĩhibirania gĩa “Kũũria.” agĩkiuga atĩrĩ, “Nĩ gũkorwo nĩkũhooya ndakahoire kũrĩ MWATHANI.” Mahinda nĩmaagĩkinyire o rĩngĩ ma Elikana na mũciĩ wake gũthiĩ Shilo akarutĩre MWATHANI igongoona rĩa mwaka o mwaka, o na akahingie igongoona rĩa mwanya rĩrĩa eeranĩire. Hingo ĩyo Hana ndaigana gũthiĩ. Eerire mũthuuriwe atĩrĩ, “Mwana atiga kuonga-rĩ, nĩguo ngaamũtwara nyũmbainĩ ya MWATHANI kũrĩa agatũũra matukũ ma muoyo wake wothe.” Elikana akĩmũcookeria atĩrĩ, “Nĩ wega; ĩka o ta ũrĩa ũkuona kwagĩrĩire. Ikara gũũkũ mũciĩ o nginyagia rĩrĩa ũkaamũtigithia kuonga. MWATHANI arotũma kĩrĩĩkanĩro gĩaku naake kĩhinge.” Kwoguo Hana agĩgĩikara mũciĩ akĩrera mwana wake. Arĩĩkia kũmũtigithia kuonga, akĩmũtwara Shilo, na agĩthiĩ na ndeegwa ya mĩaka ĩtatũ,#. Ndeegwa ya mĩaka ĩtatũ: Maandĩko ma Kĩhibirania moigaga ndeegwa ithatũ. na kiro ikũmi cia mũtu, na mondo ĩmwe ya rũũa ĩiyũrĩĩte ndibei. Agĩgĩtwara Samũeli, arĩ o mũniini, nyũmbainĩ ya MWATHANI o kũu Shilo. Marĩĩkia gũthĩnja ndeegwa ĩyo, magĩtwarĩra Eli mwana ũcio. Hana akĩmwĩra atĩrĩ, “Mũthuuri ũyũ, tanjĩtĩkĩria. No ũndirikane? Nĩ niĩ mũtumia ũrĩa warũũgamĩĩte haaha akĩhooya MWATHANI. Ndamũhooire mwana ũyũ, naake akĩĩhe. Nĩ ũndũ ũcio, nĩndamwamũrĩra MWATHANI. Hĩndĩ ĩrĩa yothe egũtũũra muoyo-rĩ, egũtũũra e wa MWATHANI.” Magĩgĩthaathaĩria MWATHANI kũu.