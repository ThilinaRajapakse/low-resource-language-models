 Mũndũ mũrũme Ĩ magũrũ maaku, mwarĩ ũyũ wa mũnene, wĩkĩrĩĩte nyamũga ti mathaka! Ciero ciaku ihaana ta ici ithondekeetwo nĩ mũthondeki njoorua. Mũkonyo waku no ta kanya gataniaraga ndibei nungĩrĩrie indo nungi wega. Nda yaku na yo ĩhaana ta kĩhumbu kĩa ngano ngonyore gĩthiũrũrũkĩirio nĩ itooka. Nyondo ciaku itariĩ ta mahatha ma thwariga kana mahatha ma thiiya. Ngingo yaku ĩcomookeete ta mũnaara wa mũguongo. Namo maitho maaku no ta maaĩ marĩ itũũrainĩ rĩa Heshiboni, o hakuhĩ na kĩhingo gĩa itũũra rĩu inene. Iniũrũ rĩaku narĩo rĩthakarĩĩte o ta mũnaara wa Lebanoni ũrĩa ũrorereirie Damasiki. Mũtwe waku ũgũthakarĩĩtie o ta kĩrĩma gĩa Karimeli, makundo ma njuĩrĩ ciaku mairĩĩte kiri, ũirũ wamo ũgakĩguucĩrĩria mũthamaki. Kaĩ wĩ mwega na mũthaka-ĩ! Kaĩ wendo waku nĩũkenagia mũndũ-ĩ! Atĩrĩĩrĩ, ũrũngarĩĩte o ta mũkĩndũ nacio nyondo ciaku ihaana ta tũmanjika twa ngĩndũ. Nĩngũhaica o mũkĩndũ igũrũ, ngeetuĩre ngĩndũ. Nyondo ciaku ituĩkĩĩte harĩ niĩ ta tũmanjika twa thabibũ, nayo mĩheehũ yaku ituĩkĩĩte ta mũtararĩko wa macungwa. Kanua gaaku gatuĩkĩĩte ta ndibei ĩrĩa njega mũno. Mũndũ wa nja Mwendwa wakwa tanĩakĩnyue ndibei ĩyo, tanĩakĩmĩmerũkie na mũmero wake. Niĩ-rĩ, ndĩ wa mwendwa wakwa, naake nĩ niĩ eriragĩria. Ũka, mwendwa wakwa, tuumagare tũthiĩ mĩgũndainĩ, tũkaraarĩrĩre matũũrainĩ. Tũkaarooka gũkĩra rũũciinĩ tene tũthiĩ mĩgũndainĩ ya mĩthabibũ, tũkarore kana mĩthabibũ nĩthundũrĩĩte, kana nĩyambĩrĩirie kũruta kĩro, o na kana mĩkongomanga nĩrutĩĩte kĩro. Kũu nĩkuo ngaakuoneria ũrĩa ngwendeete. Nĩ hĩndĩ matunda marĩa mahaana nathi maratararĩka, na mũrangoinĩ haitũ haiyũire matunda moothe marĩa meega. Atĩrĩĩrĩ mwendwa wakwa, matunda marĩa ndatuire na marĩa ndatua moothe nĩwe njigĩire.