 Ngai nĩwe mũthamaki wa athamaki#. Thaburi ĩno yandĩkirwo nĩ Daudi.  MWATHANI nĩ we mwene thĩ na kĩrĩa gĩothe gĩ thĩinĩ wayo; mabũrũri moothe nĩ maake, o na arĩa oothe matũũraga thĩinĩ wamo. Tondũ nĩ we wakire mũthingi wayo ndiainĩ ndiku, na akĩmĩhanda wega, igũrũ wa maaĩ marĩa marĩ na thĩ.  Nũũ ũngĩambata kĩrĩma kĩa MWATHANI?#. Kĩrĩma kĩa MWATHANI: Nĩ kĩrĩma kĩrĩa Hekaarũ yakĩĩtwo igũrũ wakĩo itũũrainĩ rĩa Jerusalemu. Nũũ ũngĩrũũgama harĩa haake haamũre? Nĩ mũndũ ũrĩa mũtheru ngoro o na ciĩkoinĩ ciake; ũrĩa ũtathaathayagia mĩhianano, na ndeeranagĩra maũndũ ma maheeni. Mũndũ ta ũcio nĩarĩraathimagwo nĩ MWATHANI, na oonagwo arĩ mũthingu nĩ Ngai. Andũ a mũthemba ũcio nĩ o mamaathaga Ngai, nĩ o mookaga harĩ Ngai wa Jakubu.  Inyuĩ ihingo ici hingũkaai! Inyuĩ mĩrango ĩno ya tene hingũkaai, nĩguo Mũthamaki wa riiri atoonye thĩinĩ! Mũthamaki ũcio wa riiri nĩ we ũ? Nĩ MWATHANI ũrĩa ũrĩ hinya na nĩ njamba; nĩ MWATHANI ũrĩa njamba ya ita. Inyuĩ ihingo ici hingũkaai! Inyuĩ mĩrango ĩno ya tene hingũkaai nĩguo Mũthamaki wa riiri atoonye thĩinĩ! Mũthamaki ũcio wa riiri nĩ we ũ? MWATHANI Mwene Hinya Wothe nĩ we Mũthamaki ũcio wa riiri.