 Mũndũ ũrĩa Mwaganu  Aariũ na aarĩ a Ithe witũ, ha ũhoro wa gũũka kwa Mwathani witũ Jesũ Kristũ, na kũũngana gwitũ, nĩguo tũkorwo twĩ hamwe naake-rĩ, nĩndamũthaitha mũtikaahĩtithio meciiriainĩ maanyu, kana mũhahũrwo na maũndũ ma kĩĩroho, kana mwĩrwo ciugo, kana mũreeherwo marũa mwĩrwo atĩ nĩ ithuĩ tũmwandĩkĩire tũkamwĩra atĩ Mũthenya wa Mwathani nĩũkinyĩĩte. Menyereraai mũtikaaheenio nĩ mũndũ na ũndũ o na ũrĩkũ. Amu Mũthenya ũcio ndũgaakinya mbũkĩrĩra ya mũthia ĩtaambĩĩte gũũka, naake Mũndũ ũrĩa Mwaganu oonanio, tondũ we nĩ wa kũniinwo o biũ.  Mũndũ ũcio nĩagaakararia kĩndũ o gĩothe gĩĩtagwo ngai kana kĩrĩa gĩthaathayagio, na nĩageetũũgĩria mũno. O na nĩagaikara Hekaarũinĩ ya Ngai etuĩte atĩ we nĩ we Ngai. Kaĩ mũtekũririkana atĩ hĩndĩ ĩrĩa twarĩ na inyuĩ nĩndamwĩrire ũhoro ũcio? O na nĩmũũĩ gĩtũmi kĩrĩa kĩragiria Mũndũ ũcio Mwaganu oonanio mbere ya mahinda maake gũkinya. Amu hitho ya kũrega Watho nĩraruta wĩra o na rĩu, no ũrĩa gũgwĩkĩka gũtiihinga kinya hĩndĩ ĩrĩa Ngai akeeheria mũndũ ũrĩa ũmĩrigagĩrĩria.  Na rĩĩrĩ, hĩndĩ ĩyo Mũndũ ũcio Mwaganu nĩakoonanio, no Mwathani Jesũ rĩrĩa agooka nĩakaamũũraga na mĩhũũmũ ya kanua gaake, na amũniine na ũkengi ũrĩa ũkoonanio wa gũũka gwake.  Mũndũ Mwaganu nĩagooka na hinya wa Caitaani, na nĩagaakorwo e na hinya wothe wa kũringa ciama cia maheeni, na gwĩka maũndũ ma magegania ma maheeni, na ahũthĩre maũndũ moothe ma waganu kũrĩ andũ arĩa a kũniinwo. Makaaniinwo tondũ nĩmaaregire kwamũkĩra na kwenda ũũma nĩguo mahonokio. Tondũ ũcio Ngai nĩamareehithagĩria hinya wa kũmahĩtithia ũrutage wĩra thĩinĩ wao nĩguo meetĩkagie o ũhoro wa maheeni. Marigĩrĩrio nĩ atĩ andũ oothe arĩa maaregire ũhoro wa ma magakenagĩra o kwĩhia nĩmagaatuĩrwo. Inyuĩ nĩmũthuurĩĩtwo a kũhonoka Ithuĩ no mũhaka tũcookagĩrie Ngai ngaatho hingo ciothe nĩ ũndũ wanyu, aariũ na aarĩ a Ithe witũ, o inyuĩ mwendeetwo nĩ Mwathani. Amu o mbere#. O mbere: Kana; mũrĩ a mbere. Ngai nĩamũthuurire amũhonokie, nĩ ũndũ wa hinya wa Roho, agĩkĩmũtua andũ aake atheru nĩ ũndũ wa gwĩtĩkia ũhoro wa ma. Ngai nĩamwĩtĩire ũhonokio ũcio na ũndũ wa Ũhoro ũrĩa Mwega twamũhunjĩirie, nĩguo amũhe igai rĩa riiri wa Mwathani witũ Jesũ Kristũ. Atĩrĩĩrĩ, aariũ na aarĩ a Ithe witũ, mwĩhandeei wega, na mũrũmie maũndũ marĩa twamũrutire hĩndĩ ĩrĩa twamũhunjĩirie na marĩa twamwandĩkĩire marũainĩ. Na rĩu Mwathani witũ Jesũ Kristũ we mwene, na Ngai Ithe witũ ũrĩa watwendire na agĩtũhe ũũmĩrĩru wa tene na tene, na mwĩhoko wa wega wake, aromũũmĩrĩria na amũhe hinya wa gwĩkaga na kwaragia ũrĩa kwagĩrĩire hingo ciothe.