 Ũgooci wa Mwathani maũndũinĩ marĩa mahĩtũku Rekeei rĩu tũkumie andũ arĩa maarĩ igweta,#. Igweta: Na Kĩhibirania nĩkuuga athingu. o na maithe maitũ ma mariika marĩa mahĩtũkĩĩte, arĩa Mwathani aagaĩire ũgooci mũnene, arĩa ũnene wake wonekire thĩinĩ wao kuuma kĩambĩrĩria. Nĩkwarĩ amwe maathanire kũrĩa maathanaga, na amwe maamenyekeete nĩ ũndũ wa hinya wao, na amwe maarĩ ataarani oogĩ, na amwe maarathaga moohoro. Nĩkwarĩ andũ a bũrũri arĩa mataaro maao maatongoragia andũ, na aathani maatuaga matua, andũ athoomu maaragia ciugo cia ũũgĩ, na arĩa maahũthagĩra thimo ndikĩru.#. Na arĩa ... ndikĩru: Ũguo nĩguo maandĩko ma Kĩhibirania moigaga, no ma Kĩngiriki matirĩ na ciugo ici. Nĩkwarĩ arĩa maatungaga nyĩmbo, na angĩ maathondekaga marebeta, na andũ me na ũtonga na hinya maatũũraga na thaayũ mĩciĩinĩ yao. Acio oothe nĩmaaheirwo gĩtĩĩo hĩndĩ ya mariika maao, na makĩgoocwo nĩ andũ a matukũ maao. Nĩkũrĩ amwe maatigire ngumo njega, na andũ nĩ makĩmakumagia. Na nĩkũrĩ angĩ mataririkanagwo, maariganĩire ta matarĩ maakorwo kuo, maatuĩkire ta matarĩ maaciarwo, na maariganĩire o hamwe na ciana ciao.  No rĩĩrĩ, nĩtũgũkumia andũ aya athingu, arĩa ciĩko ciao cia ũthingu itarĩ ciariganĩra. Ngumo yao ĩgaakinyĩra ciana ciao, na ĩgĩtuĩke igai rĩa ciana ciao.#. Kĩngirikiinĩ kamũhari gaaka gatimenyekaga wega ũrĩa koigaga. Njiarwa ciao nĩithiaga na mbere kũhingia kĩrĩĩkanĩro, na cigũthiĩ na mbere o ro ũguo nĩ ũndũ wa ũrĩa maithe maacio meekire. Njiarwa ciao igũthiĩ na mbere irũmanĩrĩire nginya tene na tene, na ngumo yao ndĩgaathira. Mĩĩrĩ yao yathikirwo ĩkĩhuurũka, no marĩĩtwa maao matũũraga maririkanagwo. Andũ mariumbũraga ũũgĩ wao, nao andũ a Ngai nĩmarĩmagoocaga. Enoku Enoku nĩakenirie Mwathani, naake agĩkĩambatio igũrũ; nĩatuĩkire kĩonereria gĩa kwĩrira kũrĩ njiarwa ciothe. Noa Noa nĩonekire e mwagĩrĩru na e mũthingu; thuutha wa mũiyũro wa maaĩ mũndũ nĩagĩire kĩambĩrĩria kĩerũ kuuma harĩ we.#. Mũndũ nĩagĩire ... harĩ we: Na Kĩngiriki nĩ ta kuuga “aakũũranirio na andũ.” Kwoguo nĩgwatigarire andũ thuutha wa mũiyũro wa maaĩ. Na rĩĩrĩ, Mwathani nĩathondekire kĩrĩĩkanĩro naake gĩa tene na tene, akĩmwĩrĩra atĩ ndakaaniina andũ rĩngĩ na mũiyũro. Aburahamu  Aburahamu nĩatuĩkire ithe mũnene wa ndũũrĩrĩ nyingĩ, na gũtirĩ ũngĩ ũrĩ wagĩa na ngumo taake.#. Kĩngiriki gĩtirĩ ũngĩ ... taake: Kĩhibirania kiugaga “ngumo yake ndĩngĩrutwo mahĩtia.” Nĩakĩhingirie watho wa Ũrĩa Ũrĩ Igũrũ Mũno na agĩgĩthondeka kĩrĩĩkanĩro naake; kĩrĩĩkanĩro kĩu nĩakĩonanirie na mwĩrĩ wake, na rĩrĩa aageririo akĩoneka atĩ aarĩ mũthingu. Kwoguo Mwathani nĩehĩtire akĩmwĩrĩra atĩ, njiarwa ciake nĩigaatuĩka kĩraathimo gĩa thĩ, ikaingĩha o ta rũkũngũ, nĩikaaheeo gĩtĩĩo kũrĩ andũ arĩa angĩ oothe me thĩ, na bũrũri wao ũkoima iriainĩ rĩmwe ũkinye rĩrĩa rĩngĩ; ũkoima rũũĩ rwa Farati nginya mũthia wa thĩ. Isaaka na Jakubu  O naake Isaaka nĩamũheire kĩrĩra o kĩu nĩ ũndũ wa ithe Aburahamu. Na rĩĩrĩ, kĩraathimo kĩa andũ oothe o hamwe na kĩrĩĩkanĩro nĩacihingirie na Jakubu; nĩamũnengerire kĩraathimo, na akĩmũnengera igai rĩake; aamũnengerire bũrũri wake, akĩũgaya maita ikũmi na meerĩ, o mũhĩrĩga ũkĩgĩa na gĩcunjĩ kĩaguo.