 Ageni a kuuma mwena wa irathĩro Na rĩĩrĩ, hĩndĩ ĩrĩa Jesũ aaciarĩirwo itũũra rĩa Bethilehemu thĩinĩ wa Judea, hĩndĩ ya mũthamaki wetagwo Herode, athuuri maarĩ na ũũgĩ wa njata moimĩĩte mwena wa na irathĩro magĩũka Jerusalemu makĩũria atĩrĩ, “Ũrĩa ũciarĩĩtwo arĩ mũthamaki wa Ayahudi arĩ kũ? Nĩtuonire njata yake mwena wa na irathĩro, na nĩkĩo tũũkĩĩte tũmũthaathaiye.” Rĩrĩa mũthamaki Herode aiguire ũhoro ũcio nĩatangĩkire ngoro mũno, o hamwe na andũ oothe a kũu Jerusalemu. Agĩgĩĩta athĩnjĩri Ngai oothe arĩa anene, o hamwe na arutani a Watho, akĩmooria atĩrĩ, “Mesia agaaciarĩrwo kũ?” Nao makĩmũcookeria makĩmwĩra atĩrĩ, “Agaaciarĩrwo itũũrainĩ rĩa Bethilehemu, thĩinĩ wa Juda, kũringana na ũrĩa kwandĩkĩĩtwo nĩ Mũnabii atĩ:  ‘Nawe Bethilehemu, bũrũriinĩ wa Judea, ti we mũniini kũrĩ matũũra moothe ma Juda; tondũ thĩinĩ waku nĩkuo gũkoima mũtongoria ũrĩa ũgaatongoragia andũ aakwa a Isiraeli.’ ” Naake Herode aigua ũguo agĩĩta athuuri acio maarĩ na ũũgĩ wa njata moimĩĩte mwena wa na irathĩro na hitho, agĩtuĩria kuuma kũrĩ o hĩndĩ ĩrĩa njata ĩyo yoneetwo. Agĩcooka akĩmatũma Bethilehemu akĩmeera atĩrĩ, “Thiĩi mũgatuĩrie wega harĩa kaana karĩ, na mwakoona mũũke mũmenyithie nĩ geetha o na niĩ thiĩ ngagathaathaiye.” Nao maigua ũrĩa mũthamaki aameerire magĩgĩĩthiĩra. Nayo njata ĩrĩa mooneete mwena wa na irathĩro ĩkĩmatongoria kinya ĩgĩthiĩ ĩkĩrũũgama igũrũ rĩa harĩa kaana kaarĩ. Nao moona njata ĩyo magĩkena gĩkeno kĩnene mũno. Na rĩĩrĩ, matoonya nyũmba makĩona kaana na nyina Mariamu, magĩturia ndu magĩgathaathaiya. Magĩcooka makĩohora iheeo ciao cia goro: thahabu, ũbaani, na manemane magĩkahe. Na rĩĩrĩ, athuuri acio maarĩ na ũũgĩ wa njata magĩkaanio nĩ Ngai kĩrootoinĩ makĩĩrwo matigacookere kũrĩ Herode, nĩ ũndũ ũcio, makĩinũka bũrũri wao magereire njĩra ĩngĩ. Kũũrĩra Misiri Na rĩĩrĩ, athuuri acio maarĩ na ũũgĩ wa njata marĩĩkia kũinũka, mũraika wa Mwathani akiumĩrĩra Josefu kĩrootoinĩ akĩmwĩra atĩrĩ, “Ũkĩra woe kaana na nyina mũũrĩre bũrũri wa Misiri, mũikare kuo kinya ngaakwĩra, nĩ ũndũ Herode nĩarenda gũcaria kaana nĩ geetha akoorage.” Naake Josefu agĩũkĩra agĩkĩoya kaana na nyina o ũtukũ, agĩthiĩ bũrũri wa Misiri,  kũrĩa maikarire kinya hĩndĩ ĩrĩa Herode aakuire. Maũndũ macio meekĩkire nĩ geetha ciugo iria ciaririo nĩ Mwathani ahũthĩrĩĩte mũnabii ihinge rĩrĩa oigire atĩrĩ, “Nĩndeetire Mũrũ wakwa oime bũrũri wa Misiri.” Twana kũũragwo Rĩrĩa Herode aamenyire atĩ nĩkũheenio aaheeneetio nĩ athuuri acio maarĩ na ũũgĩ wa njata, moimĩĩte mwena wa na irathĩro akĩng'ũrĩka mũno, agĩathana kũu Bethilehemu guothe o hamwe na matũũra marĩa maagũthiũrũrũkĩirie atĩ twana tuothe twa tũhĩĩ twa mĩaka ĩĩrĩ gũcooka na thĩ, tũũragwo. Eekire ũguo kũringana na hĩndĩ ĩrĩa eerĩĩtwo nĩ athuuri acio atĩ njata nĩyoneetwo. Na hĩndĩ ĩyo rĩĩrĩ ciugo iria ciarĩĩtio nĩ mũnabii Jeremia igĩgĩkinya rĩrĩa oigĩĩte atĩrĩ:  “Mũgambo nĩwaiguirwo Rama, wa kĩrĩro na kũgirĩka kũnene. Rakeli akĩrĩrĩra ciana ciake; na ndangĩakirĩkire, tondũ nĩciakuĩte.” Gũcooka itũũrainĩ rĩa Nazarethi No rĩĩrĩ, rĩrĩa Herode aakuire, mũraika wa Mwathani nĩoimĩrĩire Josefu kĩrootoinĩ arĩ kũu bũrũriinĩ wa Misiri akĩmwĩra atĩrĩ, “Ũkĩra woe kaana na nyina mũcooke bũrũriinĩ wa Isiraeli, tondũ arĩa meendaga gũkooraga nĩmakuĩte.” Naake Josefu agĩgĩũkĩra, akĩoya kaana na nyina magĩcooka bũrũriinĩ wa Isiraeli. No rĩĩrĩ, hĩndĩ ĩrĩa Josefu aiguire atĩ Arikelau nĩ we wathanaga Judea ithenya rĩa ithe Herode, agĩĩtigĩra gũcooka kuo. Naake akaanio nĩ Ngai na njĩra ya kĩrooto, agĩthiĩ Galili,  itũũrainĩ rĩa Nazarethi, agĩtũũra kuo nĩ geetha ũrĩa anabii moigĩĩte ũhinge atĩ: “Nĩgageetagwo Mũnazari.”