 Ngero cia Jerusalemu Atĩrĩĩrĩ, MWATHANI akĩnjarĩria akĩnjĩĩra atĩrĩ, “Mũrũ wa mũndũ, ũrĩ tayarĩ gũciirithania? Ũrĩ tayarĩ gũciirithia itũũra rĩiyũire ooragani? Rĩmenyithie maũndũ me magigi marĩa rĩaneeka! Rĩĩre MWATHANI Ngai aroiga ũũ: Ũraita thakame kũu gwaku thĩinĩ ũkereehithĩria mũthiro. Ũrathondeka mĩhianano itũũrainĩ rĩaku ũgethaahia wee mwene. Nĩũhĩtĩĩtie tondũ wa thakame ĩrĩa ũitĩite; nĩwĩthaahĩĩtie na ũndũ wa mĩhianano ĩrĩa ũthondekeete. Matukũ maaku nĩmarooka, mahinda maaku nĩ mathiru! Nĩkĩo ngũtuĩte wa gũthekagĩrĩrwo nĩ ndũũrĩrĩ na wa kũnyararwo mabũrũriinĩ moothe. Mabũrũri marĩa me gũkuhĩ o na marĩa marĩ kũraaya nawe, nĩmarĩkũnyiiraga nĩ ũrĩa ũiyũirwo nĩ thogothogo. Atĩrĩĩrĩ, inyuĩ anene a Isiraeli, inyuothe o mũndũ kũringana na ũrĩa arĩ na hinya, nĩmũgereete ngero mũkooraga andũ aingĩ.  Nĩmwagĩire aciari aanyu gĩtĩĩo, mũkahinyĩrĩria ageni arĩa marĩ gatagatĩinĩ kaanyu, o na mũkarangĩrĩria atumia a ndigwa na ciana cia ngoriai.  Ningĩ nĩmwagĩire kũndũ gwakwa kũrĩa gũtheru gĩtĩĩo, na nĩmũthaahĩĩtie watho wa kũhingia mũthenya wa Thabatũ yakwa. Gatagatĩinĩ kaanyu, kũrĩ andũ a maheeni arĩa mooragithagia arĩa angĩ. Angĩ nĩmarĩaga magongoona marĩa marutĩirwo mĩhianano, arĩa angĩ nao meekaga maũndũ ma waganu ma gũkomania.  Kũrĩ angĩ nao makomaga na mũtumia wa ithe. Angĩ ningĩ nĩmaringagĩrĩria andũ a nja magakoma nao rĩrĩa marona mahinda maao ma mweri. Kũrĩ angĩ nao matharagia na atumia eene, angĩ magakomaga na atumia a aariũ aao. Angĩ nao magwataga na hinya aarĩ a nyina, o na aarĩ a ithe magakoma nao.  Gatagatĩinĩ kaanyu, no kũrĩ mahakagwo na mbeeca makooragane, angĩ makombithanagia mageetia uumithio mũnene mũno magetongagia na kũhatĩrĩria Aisiraeli arĩa angĩ; nĩmũriganĩirwo nĩ niĩ. Nĩ niĩ MWATHANI Mwene Hinya Wothe ndoiga ũguo.  “Nĩngaamũhũũrithanĩria mooko maakwa nĩ ũndũ wa ciĩko icio cianyu cia ũmaramari, na nĩ ũndũ wa thakame ĩrĩa mwanaita. Mũgwĩciiria ngoro cianyu nĩigeetiiria, kana mooko maanyu makorwo me na hinya, mũthenya ũrĩa ngaarĩĩkania na inyuĩ? Nĩ niĩ MWATHANI ndaaria ciugo icio na nĩngũhingia ũguo. Ngũmũhurunja ndũũrĩrĩinĩ na ndĩmũnyaagie mabũrũriinĩ mwanya mwanya, na nĩngũkinyia waganu wanyu mũthia. Nĩ ũndũ wa meehia maanyu, nĩmũgaaconoka mbere ya ndũũrĩrĩ na mũkĩmenye atĩ nĩ niĩ MWATHANI.” Kĩhuruutĩro kĩa mwaki wa Ngai MWATHANI akĩnjarĩria akĩnjĩĩra atĩrĩ, “Mũrũ wa Mũndũ, andũ a Isiraeli harĩ niĩ matuĩkĩĩte kĩndũ gĩtarĩ kĩene; oothe matuĩkĩĩte o ta marootero ma betha, gĩcango, rũbũũa, cuuma na cuuma ya bũrũbũrũ, marĩa matigaraga rĩrĩa cuuma yathererio mwakiinĩ wa mũturi. Niĩ MWATHANI Ngai ngũkiuga atĩ, tondũ oothe nĩmatuĩkĩĩte o ta marootero macio-rĩ, nĩngaamacookanĩrĩria kũu Jerusalemu gatagatĩ, o ta ũrĩa andũ macookanagĩrĩria betha, gĩcango, cuuma, cuuma ya bũrũbũrũ na rũbũũa magaciikia kĩhuruutĩroinĩ kĩa mwaki wa mũturi magaciihuuhĩrĩria mwaki nĩguo macitwekũre. Ũguo noguo na niĩ ngaamacookanĩrĩria ndĩ na maraakara na marũrũ maingĩ ndĩmaikie kuo ndĩmatwekũre o ta cuuma icio. Ngaamacookanĩrĩria kũu Jerusalemu, thondeke kĩhuruutĩro kĩa mwaki wa maraakara maakwa nao makĩringũkĩre thĩinĩ wakĩo. Makaaringũkĩra kũu Jerusalemu ta ũrĩa cuuma iringũkagĩra kĩhuruutĩroinĩ kĩa mũturi, na nĩmakaamenya atĩ nĩ niĩ MWATHANI njitũrũrĩire marũrũ maakwa harĩ o.” Meehia ma atongoria a Isiraeli MWATHANI akĩnjarĩria akĩnjĩĩra atĩrĩ, “Mũrũ wa mũndũ, ĩra Jerusalemu na atũũri aayo atĩrĩ, Wĩ bũrũri mũthaahu, mũthenya wa maraakara ndwoirĩirwo nĩ mbura. Anene mahaana o ta mĩrũũthi ĩrararama ĩrũmĩĩte nyama; nĩkũũraga maroraga andũ, makoya ũtonga wothe o na indo iria cia goro, na magatũma atumia aingĩ matuĩke a ndigwa.  Athĩnjĩri Ngai nao, nĩmathaahĩĩtie Watho, makaaga gũconokera kĩndũ o gĩothe kĩrĩa gĩtheru. Matiĩkĩraga ngũũrani gatagatĩ ka indo iria theru na iria itarĩ theru. Matirutaga andũ ũtiganu wa maũndũ marĩa marĩ thaahu na marĩa matarĩ, o na nĩmarangĩrĩirie watho wa kũhingia Thabatũ. Nĩ magĩtũmĩĩte njage kũheeo gĩtĩĩo nĩ andũ a Isiraeli. Atongoria mahaana o ta njũũi ĩrũmĩĩte nyama; nĩ geetha metongie na njĩra cia ungumania, nĩgũtiihania na kũũragana marooragana. Anabii arĩa marĩ kuo nao, nĩkũhithĩrĩra marahithĩrĩra maũũru maao moothe na cioneki itarĩ cia ma o na moorathi ma maheeni. Moigaga, ‘MWATHANI Ngai aarĩĩtie ũna na ũna,’ o rĩrĩa MWATHANI atarĩ kiugo aarĩĩtie. Andũ a bũrũri nao, nĩmaagĩĩte na mũtugo wa gũtuunyana na hinya o na wa kũgera ngero,makĩhinyagĩrĩria athĩĩni na arĩa abataru; o na mageekaga ageni arĩa marĩ gatagatĩ kaao maũndũ matarĩ ma kĩhooto o na atĩa. Njetheete mũndũ o na ũmwe wao ũngĩcookereria rũthingo, mũndũ ũngĩhota kũrũũgama kũrĩa rũmomokeete agitĩre bũrũri ndikawanange nĩ kũraakara, no ndioneete o na ũmwe. Kwoguo nĩ ngũmaitĩrĩria maraakara maakwa ndĩmaniine na mwaki wa maraakara maakwa nĩ ũndũ wa maũndũ moothe marĩa maaneeka.” Ũguo nĩguo MWATHANI Mwene Hinya Wothe ekuuga.