 Ihooya rĩa Hana  Hana akĩhooya atĩrĩ, “MWATHANI nĩacanjamũrĩĩte ngoro yakwa; ndĩ mũkenu mũno nĩ ũndũ wa ũguo eekĩĩte! Nĩgũthekerera ndĩrathekerera thũ ciakwa; ndĩ mũcanjamũku mũno nĩ ũndũ wa ũrĩa MWATHANI andeithĩĩtie!” “Gũtirĩ ũngĩ mũtheru ta MWATHANI, gũtirĩ ũngĩ ũhaana taake; gũtirĩ ũgitanagĩra ta Ngai witũ.” Tigaai mwĩtĩĩo ũcio wanyu; mũtikaarie ciugo cia mwĩgaatho. Tondũ MWATHANI nĩ Ngai ũũĩ maũndũ; nĩ we ũcũũranagia ũrĩa andũ meekaga. Moota ma thigari irĩ hinya nĩmoinĩkangu, no arĩa ahinyaru no kũgĩa maraagĩa na hinya. Arĩa maarĩ ahũũnu-rĩ, rĩu nĩmathiĩte kũrĩmia nĩguo moone gĩa kũrĩa, no arĩa ahũũtu matigaacooka kũhũũta rĩngĩ. Mũtumia ũrĩa thaata nĩaciarĩĩte ciana mũgwanja, naake ũrĩa wĩ na ciana nyingĩ atigĩĩtwo atarĩ. MWATHANI nĩ we ũũraganaga, na agacookia muoyo. Nĩ we ũikũrũkagia andũ kwa arĩa akuũ, na agacooka akamaruta kuo. Nĩ we ũtuaga andũ amwe athĩĩni na arĩa angĩ itonga; akanyiihia amwe na arĩa angĩ akamatũũgĩria. Ooyaga mũthĩĩni na igũrũ akamũruta rũkũngũinĩ, akooya mwagi na igũrũ akamũruta kĩarainĩ kĩa mahuti. Akamatua athiriti a anene na akamaikarĩria itĩ cia ũnene. Itina ciothe cia thĩ nĩ cia MWATHANI; aakĩĩte thĩ igũrũ wacio. “Agitagĩra mĩoyo ya arĩa mamwĩhokeete, no arĩa aaganu makoorĩra ndumainĩ; mũndũ ndahootanaga na hinya wake mwene. Thũ cia MWATHANI nĩikaaniinwo; agaacirurumĩria marurumĩ arĩ matuinĩ. MWATHANI nĩagaaciirithia thĩ yothe; nĩakaahe mũthamaki wake hinya, atũũgĩrie ũrĩa athuurĩĩte akamũitĩrĩria maguta.” Naake Elikana akĩinũka gwake mũciĩ Rama, no kahĩĩ kau ti Samũeli gagĩtigwo kũu Shilo, gatungatagĩre MWATHANI gakĩonagĩrĩrio nĩ Eli mũthĩnjĩri Ngai. Aariũ a Eli -Aariũ a Eli maarĩ aaganu mũno, na matiathĩkagĩra MWATHANI. Rĩrĩa mũndũ ekũruta igongoona-rĩ, aariũ acio a Eli maamenyereete gũtũma ndungata na hũũma. O nyama ikĩrugagwo, ndungata ĩyo ĩgaikia hũũma nyũngũinĩ, na nyama o yothe ĩrĩrutwo na hũũma ĩyo yatuĩkaga ya athĩnjĩri Ngai acio. Ũguo nĩguo meekaga Aisiraeli oothe arĩa mookaga kũu Shilo. Ningĩ-rĩ, o na maguta mataanarutwo na gũcinwo, ndungata ya mũthĩnjĩri Ngai yokaga ĩkeera ũrĩa ũraruta igongoona atĩrĩ, “Nengera nyama ya mũthĩnjĩri Ngai akeehĩĩhĩrie; ndangĩtĩkĩra kwamũkĩra nyama ya ndugo kuuma kũrĩ we, tiga o ĩ njĩthĩ.” Mũndũ ũcio angĩacookirie atĩrĩ, “Reke twĩke o ta ũrĩa kwagĩrĩire, twambe tũcine maguta, ũcooke woe kĩrĩa ũkwenda.” Ndungata ya mũthĩnjĩri Ngai yacookagia atĩrĩ, “Aaca! Nengera o ro rĩu! Kwaga ũguo, ngũmĩoya na hinya!” Wĩhia ũcio wa aariũ a Eli warĩ mũũru mũno maithoinĩ ma MWATHANI, nĩ gũkorwo nĩmaanyararithirie mũno ũhoro wa kũrutagĩra MWATHANI magongoona. Samũeli arĩ Shilo No rĩĩrĩ, kamwana kau ti Samũeli gaatungataga MWATHANI kehotoreete aburoni ya gataani yamũrĩirwo wĩra ũcio kĩũmbe.#. Aburoni ya gataani yamũrĩirwo wĩra ũcio kĩũmbe: Kana ebodi. Mwaka o mwaka nyina nĩamũtumagĩra nguo ndaaya akamũtwarĩra hĩndĩ ĩrĩa maambatanagia na mũthuuriwe, makarute igongoona rĩa mwaka o mwaka. Naake Eli nĩaraathimaga Elikana na mũtumia wake, agakĩĩra Elikana atĩrĩ, “MWATHANI arokũhe ciana ingĩ na mũtumia ũyũ ciagũcooka ithenya rĩa mwana ũyũ mwamwamũrĩire.” Thuutha wa ũguo makainũka mũciĩ. Naake MWATHANI akĩraathima Hana, agĩciara aariũ angĩ atatũ na airĩĩtu eerĩ. Nako kamwana kau ti Samũeli gagĩkũrĩra ũtungatiinĩ wa MWATHANI. Eli na aariũ aake Na rĩĩrĩ, hĩndĩ ĩyo Eli aarĩ mũkũrũ mũno, na nĩaiguaga maũndũ moothe marĩa aariũ aake meekaga Aisiraeli oothe, o na akamenya atĩ nĩmakomaga na andũ anja arĩa maarutaga wĩra mũromoinĩ wa Hema ya gũtũnganwo. Kwoguo akĩmooria atĩrĩ, “Mwĩkaga maũndũ ta macio nĩkĩ? Andũ oothe nĩmaamenyithagia maũũru marĩa mwĩkaga. Tiganaai na mĩtugo ĩyo, aariũ aakwa! Macio nĩ maũndũ mooru mũno andũ a MWATHANI maraaria igũrũ rĩanyu! Mũndũ angĩhĩtĩria mũndũ ũrĩa ũngĩ-rĩ, Ngai no amũciirithie, no nũũ ũngĩthaithanĩrĩra mũndũ ũrĩa ũhĩtĩirie MWATHANI?” No o matiigana kũigua ithe wao, tondũ MWATHANI nĩatuĩte kũmooraga.  Nako kamwana kau ti Samũeli gagĩkĩrĩrĩria gũkũra, gakĩendagwo nĩ MWATHANI o na andũ. Andũ a mũciĩ wa Eli kũrathĩrwo maũndũ mooru Na rĩĩrĩ, mũnabii ũmwe nĩareeheire Eli ndũmĩrĩri ĩno kuuma kũrĩ MWATHANI: “Hĩndĩ ĩrĩa thooguo Harũni na mũciĩ wake maarĩ ngombo cia mũthamaki wa Misiri, nĩndeguũrĩirie Harũni.  Mĩhĩrĩgainĩ yothe ya Isiraeli nĩndathuurire andũ a mũciĩ wake matuĩke athĩnjĩri Ngai aakwa, matungatage kĩgongoonainĩ gĩakwa, macinagĩre ũbaani ho, na mehumbage ebodi#. Ebodi: Rora  Sam .. makĩĩhooya kĩrĩra. Na niĩ ngĩmeetĩkĩria meigagĩre gĩcunjĩ kĩmwe kĩa magongoona marĩa macinagĩrwo kĩgongoonainĩ. Rĩu-rĩ, nĩ kĩĩ gĩtũmĩĩte mũkorokere magongoona na maruta marĩa njathĩĩte andũ aakwa mandutagĩre? Nĩ kĩĩ gĩtũmĩĩte ũtũũgĩrie aariũ aaku kũngĩra, ũgakĩmeetĩkĩria menorie na icunjĩ iria njega cia magongoona marĩa andũ aakwa mandutagĩra? Niĩ, MWATHANI Ngai wa Isiraeli, nĩndeerĩire mũciĩ waku na mbarĩ yanyu atĩ mũgũtũũra mũndungatagĩra ta athĩnjĩri Ngai tene na tene. Rĩu nĩndarega ũndũ ũcio! Nĩ ũndũ-rĩ, ndĩrĩtĩĩaga arĩa mandĩĩaga, nao arĩa manyararĩĩte, ndĩrĩmoonaga ta matarĩ kĩene. Tathikĩrĩria, mahinda nĩmarooka rĩrĩa ndĩrĩũraga aariũ oothe a mũciĩ waku o na a mbarĩ yanyu, nĩguo gũtikaanagĩe mũndũ o na ũmwe wa mũciĩ waku ũgaatũũra nginya ũkũrũinĩ. “Nawe nĩũrĩona thĩĩna o na ũigue ũiru nĩ ũndũ wa iraathimo iria ndĩrĩraathima andũ arĩa angĩ a Isiraeli nacio, no gũtirĩ mũndũ o na ũmwe wa mũciĩ waku ũgaatũũra nginyagia ũkũrũinĩ. No nĩngũtũũria mũndũ ũmwe wa njiarwa ciaku muoyo, na nĩakandungatĩra ta mũthĩnjĩri Ngai. No rĩĩrĩ, nĩagaatuĩka gĩtumuumu, na akue ngoro o biũ,#. No nĩagaatuĩka gĩtumuumu na akue ngoro biũ: Maandĩko mangĩ moigaga; no nĩũgaatuĩka ... na ũkue ngoro. na njiarwa ciaku icio ingĩ igaakua gĩkuũ kĩa ruwo.  Rĩrĩa aariũ aaku eerĩ Hofini na Finehasi magaakua mũthenya o ro ũmwe, ũndũ ũcio ũgaatuĩka kĩmenyithia harĩ wee atĩ maũndũ marĩa moothe njugĩĩte nĩmakaahinga. Nĩngaathuura mũthĩnjĩri Ngai ũrĩa ũgaakorwo arĩ mwĩhokeku harĩ niĩ, na ũgeekaga ũrĩa wothe ngaamwathaga. Nĩngaamũhe njiarwa, iria igaatungataga hingo ciothe mbere ya mũthamaki ũrĩa thuurĩĩte ngaitĩrĩria maguta. Na rĩĩrĩ, mũndũ o wothe wa njiarwa ciaku ũrĩa ũgaatigara agaathiaga kũrĩ mũthĩnjĩri Ngai ũcio akamũhooya mbeeca na irio, na akamũthaitha eetĩkĩrio ateithĩrĩrie athĩnjĩri Ngai nĩguo oone gĩa kũrĩa.”