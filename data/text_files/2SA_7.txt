 Ndũmĩrĩri ya Nathani kũrĩ Daudi (Maũ .-) Na rĩĩrĩ, mũthamaki Daudi aakorirwo atũũrĩĩte nyũmbainĩ yake, naake MWATHANI agĩkorwo amũgitĩire kuuma kwĩ thũ ciake ciothe. Mũthamaki akĩĩra mũnabii Nathani atĩrĩ, “Tarora wone atĩ rĩu ndĩraikara nyũmba yakĩĩtwo na mĩtarakwa, no Ithandũkũ rĩa Kĩrĩĩkanĩro kĩa Ngai rĩigĩĩtwo o hemainĩ!” Nathani akĩmũcookeria atĩrĩ, “Ĩka o ta ũrĩa ũreciiria gwĩka, nĩ gũkorwo MWATHANI arĩ hamwe nawe.” No rĩĩrĩ, ũtukũ o ro ũcio MWATHANI akĩĩra Nathani atĩrĩ, “Thiĩ ũkeere ndungata yakwa Daudi atĩrĩ, ‘Ti we ũkũnjakĩra Hekaarũ ya gũikaraga. Kuuma rĩrĩa ndarutire andũ a Isiraeli kuuma Misiri kinyagia ũũmũũthĩ, ndirĩ ndatũũra thĩinĩ wa Hekaarũ; ndũire njũrũũraga ngĩikaraga hemainĩ. Kũrĩa guothe ndũire thiaga na andũ a Isiraeli, ndirĩ ndooria mũtongoria o na ũmwe wa arĩa ndathuurire matongoragie andũ aakwa a Isiraeli gĩtũmi gĩa kwaga kũnjakĩra Hekaarũ ya mĩtarakwa.’ “Nĩ ũndũ ũcio thiĩ wĩre ndungata yakwa Daudi atĩ niĩ, MWATHANI Mwene Hinya Wothe, ndamwĩra ũũ, ‘Ndakũrutire rũũruinĩ kũrĩa warĩithagia ng'ondu, ngĩgũtua mũtongoria wa andũ aakwa a Isiraeli. Ngooreetwo nawe kũrĩa guothe wanathiĩ, na nĩngũhootanĩire kũrĩ thũ ciaku ciothe ũkĩyonagĩra na maitho maaku. Nĩngũtũma ũgĩe na igweta o ta atongoria a gũũkũ thĩ arĩa njamba mũno. -Nĩthuurĩire andũ aakwa a Isiraeli handũ, ngamaiga ho nĩ geetha matũũre handũ haao kĩũmbe, na matikaanacooke kũhinyĩrĩrio o na rĩ. Kuuma rĩrĩa maatoonyire bũrũriinĩ ũyũ, matũire matharĩkagĩrwo nĩ thũ, no ũndũ ũyũ ndũgeekĩka rĩngĩ. Nĩndakwĩrĩra na ma atĩ nĩndĩrĩkũgitagĩra kuuma gwĩ thũ ciaku ciothe na ndũme ũgĩe na njiarwa nyingĩ.  Rĩrĩa ũgaakua na ũthikwo mbĩĩrĩrainĩ cia maithe maaku-rĩ, nĩngaatua ũmwe wa aariũ aaku mũthamaki na nĩngaatũma ũthamaki wake ũgaacĩre. Ũcio nĩwe ũkaanjakĩra Hekaarũ, na niĩ nĩngaatũma ũthamaki wake ũtũũre tene na tene.  Na niĩ ngaatuĩka ithe, naake atuĩke mũũriũ wakwa. Angĩkeehia-rĩ, nĩngaamũherithia o ta ũrĩa mwana aherithagio nĩ ithe. No rĩĩrĩ, ndikaamũthengeria tha ciakwa ta ũrĩa ndacithengeirie Saũlũ, ũrĩa ndeeheririe nĩguo wee ũtuĩke mũthamaki.  Ndũrĩ hingo ũkaaga njiarwa na nĩngaatũma ũthamaki waku ũtũũre tene na tene. Gĩtĩ gĩaku gĩa ũthamaki gĩgũtũũra kĩrũmĩĩte tene na tene.’ ” Naake Nathani akĩmenyithia Daudi maũndũ moothe marĩa Ngai aamũguũrĩirie. Ihooya rĩa Daudi rĩa gũcookia ngaatho (Maũ .-) Naake mũthamaki Daudi agĩtoonya Hemainĩ thĩinĩ agĩikara thĩ mbere ya MWATHANI akĩhooya ũũ: “Rĩu MWATHANI Mwene Hinya Wothe, niĩ ndĩ ũũ, o na nyũmba yakwa nĩ kĩĩ nĩguo ũnginyie hau nginyĩĩte. O na no ũrathiĩ na mbere kũnjĩka wega makĩria, wee MWATHANI Mwene Hinya Wothe. Nĩũheanĩĩte ciĩranĩro ikoniĩ njiarwa ciakwa cia matukũ ma thuutha, wee MWATHANI Mwene Hinya Wothe, na ũgeetĩkĩra mũndũ oone ũndũ ũyũ. Nĩ atĩa ũngĩ ingĩgĩkwĩra? Wee nĩũnjũũĩ, niĩ ndungata yaku. Warĩ wendi waku o na mũbango waku gwĩka ũndũ ũcio; wĩkĩĩte maũndũ macio moothe manene nĩ geetha ũthoomithie. Kaĩ wĩ mũnene wee MWATHANI Ngai-ĩ! Gũtirĩ ũngĩ ũhaana ta we; na nĩtũkoreetwo tũkĩmenya atĩ wee no we wiki Ngai.  Gũtirĩ rũũrĩrĩ rũngĩ gũũkũ thĩ rũhaana ta rwa andũ aaku a Isiraeli, arĩa wakũũrire kuuma ũkomboinĩ ũkĩmatua andũ aaku. Maũndũ manene na ma kũgegania marĩa wameekĩire nĩmatambĩĩtie ngumo yaku thĩ guothe. Nĩwaingatire ndũũrĩrĩ ingĩ hamwe na ngai ciacio kũrĩa guothe andũ aaku a Isiraeli maathiagĩra, o acio wakũũrire kuuma Misiri magĩtuĩka andũ aaku kĩũmbe. Nĩũtuĩte Isiraeli andũ aaku kĩũmbe tene na tene, nawe, MWATHANI, ũgatuĩka Ngai wao. “Rĩu, MWATHANI Ngai, tũũra ũhingagia kĩĩranĩro kĩrĩa wanjĩĩrĩire niĩ mwene na njiarwa ciakwa, na wĩke o ta ũguo woigire nĩũgeeka. Ũgũtũũra ũkumagio, na andũ matũũre moigaga atĩrĩ, ‘MWATHANI Mwene Hinya Wothe nĩ we Ngai ũrĩa wathaga Isiraeli.’ Nawe nĩũkamenyerera ũthamaki wakwa ũtũũre ũrũmĩĩte wega tene na tene. Nĩ gũkorwo wee, MWATHANI Mwene Hinya Wothe, Ngai wa Isiraeli, nĩũnguũrĩirie, niĩ ndungata yaku, maũndũ macio moothe, na nĩũnjĩĩrĩĩte atĩ nĩũgaatua njiarwa ciakwa athamaki. Tondũ ũcio ndingĩĩtigĩra ngĩkũhooya ihooya rĩĩrĩ. “Wee, MWATHANI Mwene Hinya Wothe, nĩ we Ngai; nĩũhingagia ciĩranĩro ciaku, na nĩũnjĩĩrĩire ũndũ ũcio mwega. Ndagũthaitha ũraathime njiarwa ciakwa nĩguo itũũre ikenagĩra wega waku. Wee, MWATHANI Mwene Hinya Wothe, nĩ we wĩranĩire ũndũ ũcio, na njiarwa ciakwa igũtũũra iraathimagwo nĩ we tene na tene.”