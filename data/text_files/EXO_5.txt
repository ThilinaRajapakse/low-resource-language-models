 Musa na Harũni gũthiĩ kũrĩ mũthamaki wa Misiri Musa na Harũni magĩgĩthiĩ kũrĩ mũthamaki wa Misiri makĩmwĩra atĩrĩ, “MWATHANI, Ngai wa Isiraeli, ekuuga atĩrĩ, ‘Reke andũ aakwa mathiĩ, nĩ geetha makagĩe na thigũkũ ya kũngumia werũinĩ.’ ” No mũthamaki akĩũria atĩrĩ, “MWATHANI nũũ atĩ nĩguo ndĩmũthikĩrĩrie na njĩtĩkĩrie andũ a Isiraeli mathiĩ? MWATHANI ũcio niĩ ndimũũĩ, na ndigwĩtĩkĩria andũ a Isiraeli mathiĩ.” Nao Musa na Harũni magĩcookia atĩrĩ, “Ngai wa Ahibirania nĩeyonithanĩĩtie kũrĩ ithuĩ; twagũthaitha ũtwĩtĩkĩrie tũthiĩ rũgendo rwa mĩthenya ĩtatũ werũinĩ tũkarutĩre MWATHANI Ngai witũ magongoona. Twaga gwĩka ũguo, nĩegũtũniina na mĩrimũ kana mbaara.” No mũthamaki akĩũria Musa na Harũni atĩrĩ, “Mũrenda gũtigithia andũ wĩra wao nĩkĩ? Thiĩi mwĩre ngombo icio icooke wĩrainĩ wacio! Inyuĩ andũ aya nĩmũingĩhĩĩte gũkĩra andũ a Misiri, na rĩu mũrenda gũtiga kũruta wĩra!” Mũthenya o ro ũcio, mũthamaki agĩatha akabuurũ arĩa maarĩ Amisiri na anyabaara arĩa maarĩ Aisiraeli akĩmeera atĩrĩ, “Mũtigaacooke kũhe andũ rũũa rwa ngano rwa gũthondeka maturubaarĩ naruo; kuuma rĩu rekeei mathiage gwĩcarĩria o eene. No mũigana wa maturubaarĩ marĩa marĩthondekaga ũrĩkoragwo ũrĩ o ta wa mbere. Mũtikaamanyiihĩrie o na haniini, nĩ amu nĩmagũũtarĩĩte na nĩkĩo marandĩrĩra atĩ ndeke mathiĩ makarutĩre Ngai wao magongoona! Nĩmaheeo wĩra mũritũ makĩria ũrĩa makoragwo makĩruta nĩguo matigaacooke kũrũmbũyania na ũhoro wa maheeni.” Kwoguo akabuurũ na anyabaara magĩthiĩ kũrĩ andũ a Isiraeli makĩmeera atĩrĩ, “Mũthamaki ekuuga atĩ ndegũcooka kũmũhe rũũa rwa ngano rĩngĩ. Mũrĩthiaga mũkarũcaria o kũrĩa mũngĩhota kũruona, na mũmenye atĩ wĩra wanyu ndũkũnyiihanyiihio o na haniini.” Kwoguo andũ magĩkĩũrũũra Misiri guothe gũcaria rũũa. Nao akabuurũ no maamahatagĩrĩria mathondeke o mũthenya mũigana wa maturubaarĩ o ta ũrĩa maathondekaga hĩndĩ ĩrĩa maaheagwo rũũa. Nao akabuurũ a Misiri makĩhũũra anyabaara a andũ a Isiraeli arĩa maigĩĩte marũũgamagĩrĩre wĩra makĩmooragia atĩrĩ, “Nĩkĩ kĩratũma mwage gũthondeka mũigana wa maturubaarĩ ta ũrĩa mũrathondekaga mbere?” Anyabaara acio a andũ a Isiraeli magĩgĩthiĩ magĩkaĩra mũthamaki makiuga atĩrĩ, “Mũthamaki, nĩkĩ kĩratũma ũtũĩke maũndũ ta maya, ithuĩ ndungata ciaku? Tũtiraheeo rũũa, na no tũrathwo tũthondeke maturubaarĩ! Ningĩ no tũrahũũrwo, o na gũtuĩka andũ aaku nĩ o me na mahĩtia.” No mũthamaki akĩmacookeria atĩrĩ, “Inyuĩ mũrĩ igũũta na mũtirenda kũruta wĩra; nĩkĩo mũranjũũria ndĩmwĩtĩkĩrie mũthiĩ mũkarutĩre MWATHANI magongoona. Rĩu cookaai mũkarute wĩra! Gũtirĩ rũũa mũkũheeo, na no mũhaka mũthondeke mũigana wa maturubaarĩ o ta wa mbere.” Anyabaara acio a andũ a Isiraeli magĩkĩona atĩ maarĩ thĩĩnainĩ rĩrĩa meerirwo atĩ o mũthenya no mũhaka mathondekage mũigana wa maturubaarĩ o ta ũrĩa marathondekaga mbere ĩyo. Na rĩĩrĩ, rĩrĩa moimaga kwa mũthamaki magĩtũngana na Musa na Harũni arĩa maameetereire. Nao makĩĩra Musa na Harũni atĩrĩ, “MWATHANI nĩoneete ũrĩa mwĩkĩĩte, na hatirĩ nganja nĩekũmũherithia nĩ ũndũ wa gũtũma mũthamaki na njaama ciake itũthũũre. Nĩmũrĩkĩĩtie kũmahe kĩĩgwatio gĩa gũtũũraga.” Musa gũtetia MWATHANI Musa agĩkĩhũgũkĩra MWATHANI rĩngĩ akĩmũũria atĩrĩ, “MWATHANI, nĩkĩ kĩratũma wĩke andũ aaku ũũru? Nĩkĩ gĩatũmire ũndũme gũũkũ? Kuuma rĩrĩa ndathiire kũrĩ mũthamaki kũmwarĩria thĩinĩ wa rĩĩtwa rĩaku, no gwĩka eekaga andũ aya ũũru, nawe ndũrĩ ũndũ wĩkĩĩte wa kũmakũũra!”