 Ithandũkũ rĩa Kĩrĩĩkanĩro kũreehwo Jerusalemu. (Maũ .-; .--.,) Ningĩ Daudi agĩcookanĩrĩria thigari ciothe iria ciarĩ njamba thĩinĩ wa Isiraeli, nacio ciarĩ ngiri mĩrongo ĩtatũ (,).  Agĩcitongoria kinya Baala kũrĩa kwarĩ thĩinĩ wa Juda, makagĩĩre Ithandũkũ rĩa Ngai rĩrĩa rĩĩtanĩĩtio na rĩĩtwa rĩa MWATHANI Mwene Hinya Wothe, ũrĩa ũikaraga atũũgĩrĩĩtio igũrũ wa ciũmbe iria irĩ mathagu.  Maarĩruta nyũmbainĩ ya Abinadabu ĩrĩa yarĩ kĩrĩma igũrũ, makĩrĩigĩrĩra igũrũ wa ngaari njerũ ya kũguucio. Nao aariũ a Abinadabu, Uza na Ahio, magĩtwarithia ngaari ĩyo, Ahio amĩtongoreetie. Naake Daudi na Aisiraeli oothe makĩina makĩrũũhagia na hinya wao wothe nĩguo makumie MWATHANI. Mainaga makĩhũũraga inanda, ngita, tamburini, njingiri, na thaani iria ihũũrithanagio ikagamba. Na rĩĩrĩ, rĩrĩa maakinyire kĩhuuhĩroinĩ kĩa ngano kĩa Nakoni, ndeegwa ikĩhingwo, naake Uza agĩtambũrũkia guoko akĩnyiitĩrĩra Ithandũkũ rĩa Kĩrĩĩkanĩro. Naake MWATHANI akĩraakario nĩ Uza, akĩmũũraga nĩ ũndũ wa kwagĩra Ithandũkũ rĩa Kĩrĩĩkanĩro gĩtĩĩo. Uza agĩgĩkuĩra o hau hakuhĩ na Ithandũkũ rĩa Kĩrĩĩkanĩro. Nĩ ũndũ ũcio, handũ hau hatũire heetagwo Perezu Uza kinyagia ũũmũũthĩ. Naake Daudi akĩraakara nĩ ũndũ MWATHANI nĩaherithirie Uza na maraakara. Naake Daudi agĩĩtigĩra MWATHANI akiuga atĩrĩ, “Rĩu-rĩ, ingĩtwara Ithandũkũ rĩĩrĩ rĩa Kĩrĩĩkanĩro gwakwa atĩa hiihi?” Nĩ ũndũ ũcio, Daudi ndeetĩkĩrire gũtwara Ithandũkũ rĩa Kĩrĩĩkanĩro Jerusalemu. Eegatire, akĩrĩtwara mũciĩ kwa Obedi Edomu, ũrĩa warĩ wa itũũra rĩa Gathu.  Narĩo Ithandũkũ rĩu rĩa Kĩrĩĩkanĩro rĩgĩikara kũu kwa Obedi Edomu mĩeri ĩtatũ. Naake MWATHANI akĩraathima Obedi Edomu na mũciĩ wake. Naake mũthamaki Daudi akĩigua atĩ MWATHANI nĩaraathimĩĩte mũciĩ wa Obedi Edomu o na kĩrĩa gĩothe aarĩ nakĩo nĩ ũndũ wa Ithandũkũ rĩa Kĩrĩĩkanĩro rĩa Ngai. Kwoguo akĩgĩĩra Ithandũkũ rĩa Kĩrĩĩkanĩro kwa Obedi Edomu, akĩrĩtwara Jerusalemu na gĩkeno kĩnene mũno. Na rĩĩrĩ, andũ acio maakuuĩĩte Ithandũkũ rĩa Kĩrĩĩkanĩro mathiĩ makinya matandatũ, Daudi akĩmarũũgamia, akĩrutĩra MWATHANI igongoona rĩa ndeegwa na njaũ noru ya gĩceegũ. Naake Daudi akĩina akĩrũũhagia na hinya wake wothe arĩ mbere ya MWATHANI, ehotoreete o nguo ya gataani njohero. Kwoguo Daudi na Aisiraeli oothe makĩambatia Ithandũkũ rĩa Kĩrĩĩkanĩro Jerusalemu makĩanagĩrĩra nĩgũkena, na makĩhuuhaga tũrumbeeta. Hĩndĩ ĩrĩa ithandũkũ rĩa Kĩrĩĩkanĩro rĩatoonyagio itũũrainĩ, Mikali, mwarĩ wa Saũlũ, agĩcũũthĩrĩria e ndiricainĩ akĩona Daudi akĩina akĩrũũgarũũgaga mbere ya MWATHANI, akĩmũnyarara. Magĩkĩreehe Ithandũkũ rĩa Kĩrĩĩkanĩro, makĩrĩiga handũ haarĩo hemainĩ iria Daudi aambĩĩte nĩ ũndũ warĩo. Daudi agĩcooka akĩrutĩra MWATHANI magongoona ma njino na ma thaayũ. Rĩrĩa aarĩĩkirie kũruta magongoona macio, akĩraathima andũ rĩĩtwainĩ rĩa MWATHANI Mwene Hinya Wothe,  na akĩmagaĩra irio oothe. Akĩhe mũndũ mũrũme na mũndũ wa nja thĩinĩ wa Isiraeli, o mũndũ mũgate, gĩcunjĩ kĩa nyama hĩĩhie, na keeki ya thabibũ nyũmũ. Thuutha wa ũguo, andũ makĩinũka o mũndũ gwake. Naake Daudi agĩcooka mũciĩ kũraathima andũ a mũciĩ wake. No Mikali, mwarĩ wa Saũlũ, agĩthiĩ kũmũtũnga, akĩmwĩra atĩrĩ, “Hĩ, kaĩ mũthamaki wa Isiraeli nĩetĩithĩĩtie ũũmũũthĩ-ĩ! Eguũririe nguo yake ya ũthamaki o ta kĩrimũ akĩonagwo nĩ andũ a nja arĩa matungatagĩra njaama ciake!” Daudi agĩcookia atĩrĩ, “Ngũinaga nĩguo ndĩĩithie MWATHANI ũrĩa wathuurire ithenya rĩa thooguo na mũciĩ wake nduĩke mũtongoria wa andũ aake a Isiraeli. Tondũ ũcio nĩngũthiĩ na mbere kũina ndĩĩithie MWATHANI. Na nĩngwĩagithia gĩtĩĩo makĩria ma ũguo ndariĩ rĩu; wee wahota gwĩciiria atĩ ndĩ mũndũ ũtarĩ kĩene, no andũ a nja acio nĩmarĩheaga gĩtĩĩo!” Na rĩĩrĩ, Mikali, mwarĩ wa Saũlũ, ndaigana kũgĩa na ciana o kinya rĩrĩa aakuire.