 Ũrĩa bũrũri ũrĩa ũrĩ mwena wa ithũĩro wa rũũĩ rwa Jorodani wagayanirio Atĩrĩĩrĩ, ũũ nĩguo bũrũri wa Kanaani ũrĩa ũrĩ mwena wa ithũĩro wa rũũĩ rwa Jorodani wagaĩirwo andũ a Isiraeli. Wĩra wa kũgayania bũrũri ũcio warutirwo nĩ mũthĩnjĩri Ngai Eleazaru, Joshua mũrũ wa Nuni, na anene a nyũmba cia mĩhĩrĩga ya Aisiraeli.  Mĩhĩrĩga ĩrĩa ĩngĩ kenda, na nuthu ya mũhĩrĩga wa Manase, yagaĩirwo bũrũri ũrĩa warĩ mwena wa ithũĩro wa Jorodani na ũndũ wa gũcuukĩrwo mĩtĩ,#. Gũcuukĩrwo mĩtĩ: Ũndũ ũyũ wekagwo na tũhiga twacanĩĩtwo wega twakuonania wendi wa Ngai. o ta ũrĩa MWATHANI aathĩĩte Musa. - Musa nĩarĩĩkĩĩtie kũhe mĩhĩrĩga ĩĩrĩ, na nuthu ya mũhĩrĩga bũrũri ũrĩa ũrĩ mwena wa irathĩro wa Jorodani. (Njiarwa cia Josefu ciagayanirio cigĩtuĩka mĩhĩrĩga ĩĩrĩ; mũhĩrĩga wa Manase, na wa Efiraimu.) Na rĩĩrĩ, Alawii matiagaĩirwo bũrũri tiga o matũũra ma gũtũũraga na ithaka cia kũrĩithagia ũhiũ wao. Andũ a Isiraeli magĩkĩgayania bũrũri ũcio, o ta ũrĩa MWATHANI aathĩĩte Musa. Kalebu kũheeo Heburoni  Hĩndĩ ĩyo andũ amwe a mũhĩrĩga wa Juda magĩthiĩ Giligali kũrĩa Joshua aarĩ. Naake mũndũ ũmwe wa andũ acio wetagwo Kalebu, mũrũ wa Jefune, ũrĩa warĩ Mũkenizi, akĩmwĩra atĩrĩ, “Wee nĩũũĩ o wega ũhoro ũrĩa MWATHANI eerire Musa, mũndũ wa Ngai, ũtũkoniĩ ithuerĩ twĩ Kadeshi Barinea.  Ndarĩ wa mĩaka mĩrongo ĩna rĩrĩa ndarekirio nĩ Musa, ndungata ya MWATHANI, kuuma Kadeshi Barinea ngathigaane bũrũri ũyũ, na nĩndamũcookeirie ribooti nginyanĩru. Na rĩĩrĩ, andũ arĩa twathiĩte nao nĩmaatũmire andũ aitũ maigue guoya mũno, no niĩ, nĩndaathĩkĩire MWATHANI Ngai wakwa maũndũinĩ moothe.  Nĩ ũndũ wa wathĩki ũcio wakwa-rĩ, mũthenya o ro ũcio Musa akĩnjĩĩrĩra atĩ bũrũri ũcio ndarangire na magũrũ maakwa, ũgaatuĩka igai rĩakwa, o na rĩa ciana ciakwa tene na tene. Rĩu-rĩ, takĩrore wone atĩ mĩaka mĩrongo ĩna na ĩtaano nĩmĩthiru kuuma rĩrĩa MWATHANI eerire Musa ũguo. Hĩndĩ ĩyo nĩ rĩrĩa Aisiraeli maacangacangaga werũinĩ, na MWATHANI nĩandũũrĩĩtie muoyo ihinda rĩu rĩothe o ta ũrĩa oigire. Rĩu ndĩ na ũkũrũ wa mĩaka mĩrongo ĩnaana na ĩtaano, na ndĩ na hinya o ta ũrĩa ndarĩ naguo rĩrĩa Musa aandũmire. Ndĩ na hinya wa kũigana o na rĩu wa kũrũa mbaara, o na wa gwĩka ũndũ ũngĩ o wothe. Tondũ ũcio-rĩ, rĩu kĩĩhe bũrũri ũyũ ũrĩ irĩma ũrĩa MWATHANI aanjĩĩrĩire mũthenya ũcio niĩ na andũ aakwa twacookirie ribooti. Mũthenya ũcio nĩweiguĩrĩire atĩ rũruka rũrĩa rwa imũndũ nene rwĩtagwo Anaki rwarĩ na matũũra manene mairigĩirwo kũndũ kũu. No gũkorwo hiihi MWATHANI nĩegũkorwo hamwe na niĩ, ndĩmarutũrũre o ta ũrĩa MWATHANI oigĩĩte.” Naake Joshua agĩkĩraathima Kalebu mũrũ wa Jefune, na akĩmũhe Heburoni gũtuĩke igai rĩake. O na ũũmũũthĩ Heburoni gũtũũraga kũrĩ kwa njiarwa cia Kalebu mũrũ wa Jefune, ũrĩa warĩ Mũkenizi, nĩ ũndũ nĩathĩkĩire MWATHANI Ngai wa Isiraeli maũndũinĩ moothe. Na rĩĩrĩ, Heburoni mbere ĩyo gwetagwo itũũra rĩa Ariba. (Ariba nĩwe mũndũ ũrĩa warĩ igweta mũno thĩinĩ wa rũruka rwa Anaki.) Naguo bũrũri ũcio ũkĩaga mbaara, ũgĩkĩgĩa na thaayũ.