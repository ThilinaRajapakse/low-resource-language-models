 Moridekai kũhooya Esiteri ũteithio Rĩrĩa Moridekai aamenyire ũrĩa wothe gwekĩĩtwo, agĩtarũranga nguo ciake nĩ ũndũ wa kĩeha, agĩcooka agĩĩkĩra nguo ya ikũnia, na akĩĩhurĩria mũhu, agĩcooka akiumagara agĩtũrĩkĩria itũũrainĩ agĩkayũrũrũkaga e na kĩeha mũno. Nĩathiire o nginya kĩhingoinĩ gĩa gũtoonya kwa mũthamaki, no ndatoonyire tondũ mũndũ o wothe wĩkĩrĩĩte nguo ya ikũnia ndeetĩkĩragio gũtoonya. Na rĩĩrĩ, ng'ongo ciothe kũrĩa itua rĩu rĩa mũthamaki rĩamenyithanirio, Ayahudi nĩmaacakayaga maanĩrĩire, na makehinga kũrĩa, na makagirĩka o na magakayũrũrũka, na aingĩ aao magĩĩkĩra nguo cia makũnia na magĩkoma mũhuinĩ. Rĩrĩa atungatĩri a Esiteri airĩĩtu o na arũme arĩa maarĩ ahakũre meerire Esiteri ũrĩa Moridekai areeka, nĩathumbũkire ngoro mũno, na agĩkĩnenganĩra nguo Moridekai eekĩre, arute ĩyo ya ikũnia. No Moridekai akĩrega gũciamũkĩra. Esiteri nĩagĩĩtire ndungata ĩmwe yake ya mũndũ mũrũme warĩ mũhakũre, wathuurĩĩtwo nĩ mũthamaki wakũmũtungatĩra, wetagwo Hathaka, akĩmwĩra athiĩ harĩ Moridekai akamenye nĩ atĩa kũrathiĩ na mbere na nĩkĩ. Hathaka agĩthiĩ harĩ Moridekai kĩhaaroinĩ gĩa itũũra, kĩhingoinĩ gĩa gũtoonya kwa mũthamaki, naake Moridekai akĩmwĩra ũrĩa wothe we eekĩĩtwo, na mũigana wa mbeeca iria Hamani eeranĩire atĩ nĩekũiga kĩĩgĩnainĩ kĩa mũthamaki, Ayahudi oothe mangĩniinwo. Moridekai nĩanengerire Hathaka kobĩ ya marũa ma itua rĩrĩa rĩatuĩrĩirwo kũu Susa, rĩathanĩĩte Ayahudi maniinwo. Moridekai nĩamwĩrire atwarĩre Esiteri marũa macio, na amũtaarĩrie ũrĩa kũhaana, na amũũrie athiĩ kũrĩ mũthamaki amũthaithe o na amũkaĩre atĩ aiguĩre andũ a rũũrĩrĩ rwao tha. Hathaka nĩagĩthiire kũrĩ Esiteri akĩmwĩra ũhoro ũcio Moridekai aamũheete. Naake Esiteri akĩmwĩra athiĩ akeere Moridekai atĩrĩ, “Ndungata ciothe cia mũthamaki hamwe na andũ a bũrũri wothe wa mũthamaki nĩmooĩ atĩ mũndũ o na ũrĩkũ angĩtoonya nja ya thĩinĩ ya kwa mũthamaki atarĩ mwĩte, watho nĩ ũmwe harĩ andũ oothe atĩ mũndũ ũcio akooragwo. No rĩĩrĩ, nĩharĩ ũndũ ũmwe tu ũngĩgiria ooragwo, na nĩguo ũyũ: mũthamaki angĩtambũrũkĩria mũndũ mũthĩĩgi wake wa thahabu, mũndũ ũcio ndangĩũragwo. Na niĩ rĩu ndĩ na mweri ũmwe mũthamaki atarĩ andũmanĩra.” Rĩrĩa Moridekai aanyiitire ndũmĩrĩri ya Esiteri, nĩoigire akeerwo atĩrĩ, “Ndũkaae gwĩciiria atĩ wĩ handũ heega gũkĩra Ayahudi arĩa angĩ tondũ wĩ kwa mũthamaki. Wona waga kwaria ihindainĩ ta rĩĩrĩ, ũteithio nĩũkuuma mwena ũngĩ Ayahudi mahonokio, no wee nĩũgũkua, na andũ a nyũmba ya thooguo magĩthire. Ningĩ-rĩ, nũũ ũũĩ kana hiihi ndwatuĩkire kwini nĩ ũndũ wa ihinda ta rĩĩrĩ?” Esiteri nĩatũmanire kũrĩ Moridekai akeerwo atĩrĩ, “Thiĩ ũcookanĩrĩrie Ayahudi oothe arĩa me Susa hamwe; mwĩhinge na mũũhoere. Mũtikaae kũrĩa kĩndũ kana kũnyua mĩthenya ĩtatũ na mootukũ matatũ. O na niĩ hamwe na airĩĩtu arĩa maandungatagĩra noguo tũgwĩka. Thuutha wa ũguo nĩngaathiĩ kwĩ mũthamaki o na angĩkorwo watho ndwĩtĩkĩrĩĩtie. Angĩkorwo ndĩ wa gũgaakua, nĩngaakua.” Moridekai agĩthiĩ agĩĩka ũrĩa wothe eerĩĩtwo nĩ Esiteri ageeke.