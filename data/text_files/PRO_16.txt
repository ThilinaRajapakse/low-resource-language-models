 Mũndũ abangaga mĩbango, no mũmĩhingia nĩ MWATHANI. Mĩthiĩre ya mũndũ nĩ mĩkinyanĩru maithoinĩ maake, ĩndĩ MWATHANI no we ũmĩthimaga. Wĩhokagĩre MWATHANI mĩbango yaku na nĩrĩgaacagĩra. Hatirĩ kĩndũ o na kĩmwe MWATHANI oombire hatarĩ gĩtũmi gĩakĩo, o naake mũndũ mwĩhia oombirwo nĩ ũndũ wa mũthenya wa ithirĩro. MWATHANI nĩathũire mũndũ mwĩtĩi, mũndũ ta ũcio ndangĩaga kũherithio. Wĩhokeku na ũthingu nĩihorohagĩria meehia, na gũtĩĩa MWATHANI gũtũmaga mũndũ atheeme ũũru. Mũndũ akenia MWATHANI, atũmaga#. Atũmaga: MWATHANI ahota gũtũma, kana mũndũ we mwene atũme. thũ ciake ituĩke araata. Kaba tũindo tũniini twĩ na kĩhooto, gũkĩra uumithio mũingĩ woneetwo na ungumania. Mũndũ nĩ we ũthugundaga mĩthiĩre yake, ĩndĩ MWATHANI nĩ we ũmuonagĩrĩria njĩra. Mũthamaki arĩ na ũhoti wa gũtuithania maũndũ, na matua maake makoragwo marĩ ma kĩhooto. MWATHANI eendaga ithimi ciothe ituĩke cia ma, o na mathogora moothe matuĩke ma kĩhooto. Harĩ athamaki kũmaramara nĩ ũndũ wĩ magigi, nĩ amu ũthamaki ũrũmagio nĩ waragania. Mũthamaki akenaga nĩkũigua ũhoro wa ma, na nĩakenagio nĩ ũrĩa waragia ũhoro wa ma. Marũrũ ma mũthamaki mareehage gĩkuũ, ĩndĩ mũndũ mũũgĩ nĩamahooragĩria. Gũtiirĩrwo gĩthiithi nĩ mũthamaki kwĩ mwago, kwendwo nĩ we nĩ ta itu rĩa mbura ya hĩndĩ ya kĩmera. Kũgĩa na ũũgĩ gũkĩrĩĩte kũgĩa na thahabu, nakuo kũgĩa na ũmenyo gũgakĩra kũgĩa na betha. Barabara ya mũndũ mũthingu ĩmwĩthemagia ũũruinĩ; ũrĩa ũmenyagĩrĩra njĩra yake nĩagitagĩra muoyo wake. Mwĩtĩĩo werekagĩria mũndũ mũthiroinĩ, naruo rũng'athio nĩkũrũnda rũmũrũndaga. Kaba kwĩnyiihia ũikaranie na mũthĩĩni, kũrĩ kũgayana itaha rĩaku na andũ etĩĩi. Ũrĩa ũthikagĩrĩria agĩtaarwo nĩagaacagĩra; nakuo kwĩhoka MWATHANI kũreehagĩre mũndũ gĩkeno. Mũndũ mũũgĩ nĩamenyekaga nĩ ũndũ wa ũũgĩ wake, na mĩario mĩnyoroku yonganagĩrĩra ũmenyo. Ũũgĩ nĩ gĩthima kĩa muoyo kũrĩ mũndũ ũrĩa mũũgĩ, ĩndĩ irimũ, ũrimũ nĩguo ihera rĩacio. Mũndũ mũũgĩ nĩabaaragĩrĩra mĩario yake, mĩario yake yongagĩrĩra ũmenyo. Ndeto njega nĩ ta ũũkĩ; igĩcamwo i mũrĩo, na harĩ mwĩrĩ nĩ ũgima.  Harĩ na njĩra mũndũ oonaga ta arĩ yo njega, ĩndĩ imwerekagĩria gĩkuũinĩ. Kũnyootera wĩra gũtũmaga mũndũ aũrute na kĩyo, akaũruta o nginya akanyootoka. Mũndũ mwaganu athugundaga o maũndũ ma ũũru, mĩario yake ĩhaana o ta rũrĩrĩmbĩ rwa mwaki. Mũhuuhu ũtambagio nĩ mũndũ ũrĩa mwaganu; naake mũndũ wa njuukũ aharaganagia ũraata wa andũ. Mũndũ wa haaro aguucagĩrĩria mũndũ wa itũũra rĩake, akamũtoonyia ũgwatiinĩ. Mũndũ ũhingahingaga maitho maake mĩtugo yake ti mĩega. Mũndũ ũtembaga mĩromo yake atũmaga maũndũ mooru mekĩke. Mbuĩ nĩ thũmbĩ ya ũgemu, nĩ kĩheeo kĩa mũtũũrĩre wa ũthingu. Mũndũ ũtumagĩria maraakara maake nĩ mwega gũkĩra njamba, na mũndũ ũũĩ kuoha rũrĩmĩ rwake nĩ mwega gũkĩra mũndũ ũtuunyanĩĩte itũũra. Kura#. Kura: Kiugo gĩĩkĩ kĩhũthĩrĩĩtwo haaha handũ ha kiugo gĩa tene gĩa “Gũcuuka mĩtĩ.” nĩgũikio ciikagio andũ mamenye wendi wa Ngai ĩndĩ Ngai nĩ we ũtuithanagia.