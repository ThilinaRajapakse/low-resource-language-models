 MWATHANI gũtuĩra ndũũrĩrĩ  MWATHANI ekuuga atĩrĩ, “Igũrũ nĩkuo gĩtĩ gĩakwa kĩa ũnene, nayo thĩ nĩ gaturwa ga kũigĩrĩra magũrũ maakwa. Nĩ nyũmba ya mũthemba ũrĩkũ mũngĩkĩnjakĩra, na nĩ ta ha hangĩtuĩka haakwa ha kũhuurũkaga? Nĩ niĩ ndoombire indo ici ciothe na mooko maakwa, o na kĩrĩa gĩothe kĩrĩ muoyo nĩ gĩakwa. No rĩĩrĩ, mũndũ ũrĩa ũngenagia-rĩ, nĩ mũndũ ũrĩa wĩnyiihagia na wĩrirĩĩte, o ũrĩa ũndĩĩĩte na ũnjathĩkagĩra.  “Andũ meekaga o ũrĩa mekwenda, harĩ o, kũruta ndeegwa igoongona, no ũndũ ũmwe na kũruta mũndũ igongoona. Gũthĩnja ndũrũme na gũthĩnja ngui macirute igongoona nĩ ũndũ ũmwe. Kũruta magongoona ma irio cia mũgũnda, kana kũruta magongoona ma thakame ya ngũrũe mationaga harĩ na ũtiganu. Gũcina ũbaani kana gũthaathaiya mĩhianano moonaga o kũhaanaine. Makenagĩra gũthaathaiya Ngai na njĩra ĩrĩ thaahu. Kwoguo nĩngũmareehithĩria mathĩĩna, o indo iria metigĩrĩĩte nĩcio ikũmakorerera, tondũ ndeetana gũtirĩ wanjĩtĩkire, o na kana ndaaria magĩthikĩrĩria. O maathiire o na mbere kũũnemera, na gwĩka maũndũ mooru.”  Inyuĩ andũ arĩa mũtĩĩĩte MWATHANI na mũmwathĩkagĩra taiguai ũrĩa egũkiuga, “Atĩrĩĩrĩ, aariũ a thooguo arĩa mamũmeneete o na mamũnyararĩĩte nĩ ũndũ wakwa maroiga atĩrĩ, ‘MWATHANI nĩakĩonanie ũnene wake amũhonokie, nĩ geetha tuone mũgĩkena.’ No-rĩ, marĩkorererwo no gĩconoko! Tathikĩrĩriai mũigue mbugĩrĩrio ĩyo ĩrĩ itũũra thĩinĩ, inegene rĩu rĩrĩ Hekaarũ thĩinĩ! Nĩ mũgambo wa MWATHANI akĩherithia thũ ciake!   “Atĩrĩĩrĩ, itũũra rĩakwa rĩrĩa rĩtheru rĩhaana o ta mũtumia ũheetwo mwana na ihenya, o na ataiguĩte ruwo rwa gũciara. Nĩgũkĩrĩ mũndũ ũrĩ waigua ũndũ ta ũcio, kana akĩona ũndũ ta ũcio? Rũũrĩrĩ rũgima no rũgĩe kuo na mũthenya ũmwe? Bũrũri ũrĩ waciarwo na mũthenya o ũmwe? No rĩĩrĩ, itũũra rĩa Zayuni rĩaciarire ciana ciarĩo mũthenya ũmwe cono, rĩaigua ruwo rwa gũciara o ũguo. Mũgwĩciria no ndeke andũ aakwa makinyĩrĩrwo nĩ hĩndĩ yao ya gũciarwo na ngirie maciarwo?” Nĩ niĩ MWATHANI ndoiga ũguo.  Kenanĩraai na ĩtũũra rĩa Jerusalemu, na mũcanjamũke hamwe narĩo, inyuothe mũrĩendeete. Kenanĩraai narĩo inyuothe mũkoreetwo mũkĩrĩcakaĩra, nĩguo mũkenere ũtonga warĩo, ta ũrĩa kaana gakenaga karĩ nyondoinĩ cia nyina.  Amu MWATHANI ekuuga atĩrĩ, “Ndĩĩhe itũũra rĩa Jerusalemu ũtonga mũingĩ o ta maaĩ, na ũtonga wa ndũũrĩrĩ ũrĩtherera kuo o ta rũũĩ rũiyũrĩĩte. Inyuĩ na inyuĩ mũrĩhaana o ta kaana karĩa kongithagio nĩ nyina, gagakuuo na mũgongo na gagakirio na wendo. O ta ũrĩa mwana oomagĩrĩrio nĩ nyina, noguo na niĩ ndĩmũũmĩrĩria. Ndĩrĩmũũmĩrĩria mũrĩ o kũu Jerusalemu. Mũrĩonaga maũndũ macio magĩĩkĩka mũgakena, mũgaikara mũrĩ na hinya na mũrĩ agima. Nĩmũrĩmenyaga atĩ nĩndeithagia arĩa mandungataga, na ngaherithia thũ ciakwa.”  Atĩrĩĩrĩ, MWATHANI agooka arĩ na mwaki, agooka akuuĩĩtwo nĩ kĩhuuhũkanio, nĩguo erĩhĩrie kũrĩ arĩa mamũraakarĩĩtie. Amu Ngai agaatuĩra andũ oothe na mwaki na rũhiũ rwake rwa njora, na arĩa agaatuĩra kũũragwo nĩ aingĩ. Andũ arĩa metheragia na magethaamba magaathiĩ marũmanĩrĩire mĩtitũinĩ ĩrĩa ĩrutagĩrwo magongoona, arĩa marĩaga nyama cia ngũrũe o na mbĩa, na nĩ nyama irĩ thaahu, MWATHANI ekuuga atĩ acio oothe makaaniinanĩrio hamwe. Nĩnjũũĩ maũndũ maao o na meciiria maao. Ngooka gũcookanĩrĩria andũ a ndũũrĩrĩ ciothe na thiomi ciothe. Nao magooka meyonere ũrĩa ngwĩka na hinya wakwa, na nĩmakaamenya atĩ nĩ niĩ ndĩmaherithagia. Arĩa aao magaatigara nĩngaamatũma mathiĩ mabũrũri ma kũraaya ma Sipania, Libia na Ludia, andũ mooĩ mũno gũtũmĩra ũta na mĩguĩ. O na nĩngaamatũma mathiĩ mabũrũri ma Tubali na Ngiriki o na mabũrũri mangĩ ma kũraaya marĩa matarĩ maigua ngumo ya rĩĩtwa rĩakwa o na kana makĩona hinya na ũnene wakwa. Matigari macio nĩmakaanĩrĩra ũhoro wa ũnene wakwa ndũũrĩrĩinĩ icio. Ningĩ nĩmakoongania andũ oothe a rũũrĩrĩ rwanyu kuuma ndũũrĩrĩinĩ ciothe mamareehe marĩ ta kĩheeo harĩ MWATHANI. Makaamareehe makuuĩĩtwo na mbarathi, ngaari cia mbarathi, na itanda cia gũkuuo na ciande. Angĩ magaakuuo nĩ nyũmbũ na ngamĩĩra iria ndeng'eri mũno. Acio oothe makaareehwo o kĩrĩmainĩ gĩakwa kĩrĩa gĩtheru, kũu Jerusalemu. Makaareehwo o ta ũrĩa Aisiraeli mareehage iheeo ciao cia irio cia mĩgũnda Hekaarũinĩ, maciĩkĩrĩĩte ciondoinĩ itarĩ na gĩko. Ngooya amwe aao ndĩmatue athĩnjĩri Ngai na Alawii. Ũguo nĩguo niĩ MWATHANI ndoiga.  MWATHANI ekuuga atĩrĩ, “O ta ũrĩa igũrũ rĩu rĩerũ na thĩ ĩyo njerũ iria ngũũmba, igaatũũra harĩ niĩ-rĩ, noguo njiarwa cianyu na ngumo yanyu igaatũũra. Hĩndĩ ĩyo-rĩ, andũ oothe magookaga magaathaathayagia kuuma Thabatũ ĩmwe kinya ĩrĩa ĩngĩ, na kuuma mweri ũmwe kinya ũrĩa ũngĩ.  “Makiuma gũũthaathaiya nĩmakoonaga ciimba cia andũ arĩa maagire kũnjathĩkĩra; igunyũ iria igaacirĩaga itigaakuaga, na mwaki ũrĩa ũgaacicinaga ndũrĩ hingo ũkaahorekaga, na ciimba cia andũ acio igaatuĩka indo irĩ magigi harĩ andũ oothe.”