 Gũciarwo kwa Musa Na rĩĩrĩ, mũndũ ũmwe wa mũhĩrĩga wa Lawi nĩahikirie mũirĩĩtu wa mũhĩrĩga o ro ũcio,  naake mũtumia ũcio agĩciara kaana ga kahĩĩ. Rĩrĩa oonire ũrĩa kaana kau kaarĩ gathaka, agĩkahitha mĩeri ĩtatũ. Rĩrĩa aaremirwo nĩgũthiĩ na mbere gũkahitha, akĩoya gĩkabũ gĩathondekeetwo na ithanjĩ, agĩgĩthinga na rami nĩguo gĩtigatonyie maaĩ. Agĩcooka agĩkomia kaana kau thĩinĩ wa gĩkabũ kĩu, agĩkĩiga ithanjĩinĩ rũteereinĩ rwa rũũĩ. Naake mwarĩ wa nyina na kaana kau akĩrũũgama haraaya nĩguo oone ũrĩa gũgũtuĩka igũrũ rĩako. Na rĩĩrĩ, mwarĩ wa mũthamaki agĩikũrũka gwĩthamba rũũĩinĩ, nacio ndungata ciake cia airĩĩtu ciaceerangaga mwenainĩ wa rũũĩ. O rĩmwe mwarĩ ũcio wa mũthamaki akĩona gĩkabũ kĩu gatagatĩ ga ithanjĩ, agĩtũma ndungata ĩmwe yake ya mũirĩĩtu ĩgakĩgĩĩre. Rĩrĩa mwarĩ ũcio wa mũthamaki akĩhingũrire, akĩona kaana ga kahĩĩ, nako kaana nĩkũrĩra kaarĩraga. Agĩkaiguĩra tha akiuga atĩrĩ, “Kaana gaaka nĩ kamwe ga twana twa Ahibirania.” Naake mwarĩ wa nyina na kaana kau akĩũria mwarĩ wa mũthamaki atĩrĩ, “Nĩũkwenda thiĩ ngagwĩtĩre mũtumia Mũhibirania nĩguo akũrerere kaana gaaka?” Naake mwarĩ wa mũthamaki akĩmũcookeria atĩrĩ, “Ĩĩ.” Kwoguo mũirĩĩtu ũcio agĩthiĩ agĩĩta nyina wa kaana kau. Naake mwarĩ wa mũthamaki akĩĩra mũtumia ũcio atĩrĩ, “Oya kaana gaaka ũthiĩ ũnderere, na nĩndĩrĩkũheaga mũcaara.” Mũtumia ũcio agĩkĩoya kaana kau, agĩkarera.  Thuuthainĩ kaana kau gaakũrakũra, agĩgatwarĩra mwarĩ wa mũthamaki, nako gagĩtuĩka mũũriũ wake. Agĩgatua Musa,#. Musa: Rĩĩtwa rĩĩrĩ na Kĩhibirania nĩ ta kuuga kũruta. akiuga atĩrĩ, “Nĩ amu ndakarutire maaĩinĩ.” Ningĩ rĩĩtwa rĩĩri nĩrĩĩtanagio na Seiru, bũrũri ũrĩa thuuthainĩ wacookire gũtũũrwo nĩ njiarwa cia Esau. Musa kũũrĩra bũrũri wa Midiani  Na rĩĩrĩ, Musa atuĩka mũndũ mũgima, mũthenya ũmwe nĩoimagarire agĩthiĩ gũceerera andũ aao, nĩ o Ahibirania, akĩona ũrĩa maarutithagio wĩra wa hinya. O na ningĩ nĩonire Mũmisiri akĩhũũra ũmwe wa Ahibirania aao. Naake Musa akĩrora mwena na mwena, akĩona atĩ hatirĩ mũndũ wamuonaga, akĩũraga Mũmisiri ũcio, na akĩhitha mwĩrĩ wake mũthangainĩ. Na rĩĩrĩ, mũthenya ũcio ũngĩ oimagara, agĩkora Ahibirania eerĩ makĩgiana. Akĩũria ũrĩa warĩ na mahĩtia atĩrĩ, “Nĩ kĩĩ kĩratũma ũgie Mũhibirania ũrĩa ũngĩ?” Naake mũndũ ũcio akĩmũcookeria atĩrĩ, “Nũũ ũgũtuĩte mũnene witũ na mũtũtuithania? Anga nĩũkwenda kũnjũraga ta ũrĩa ũrooragire Mũmisiri?” Musa agĩgĩĩtigĩra, akĩĩĩra na ngoro atĩrĩ, “Ti itherũ andũ nĩmarĩĩkĩĩtie kũmenya ũrĩa ndĩreekire.” - Rĩrĩa mũthamaki aiguire ũrĩa gwekĩkĩĩte, akĩgeria kũũragithia Musa, no Musa akĩũra agĩthiĩ gũtũũra bũrũriinĩ wa Midiani. Na rĩĩrĩ, mũthenya ũmwe rĩrĩa Musa aikarĩĩte thĩ gĩthimainĩ, airĩĩtu mũgwanja a mũthĩnjĩri Ngai wa Midiani wetagwo Jethero magĩũka gũtaha maaĩ, na kũiyũria mĩharatĩ nĩ geetha ũhiũ wa ithe wao ũnyue maaĩ. No arĩithi magĩũka makĩmaingata. Naake Musa akĩrũũgama akĩmateithĩrĩria, na akĩnyuithia ũhiũ wao maaĩ. Rĩrĩa airĩĩtu acio maacookire kũrĩ ithe wao, akĩmooria atĩrĩ, “Kaĩ arĩ atĩa ũũmũũthĩ mwacooka tene ũguo?” Nao makĩmũcookeria atĩrĩ, “Nĩ Mũmisiri watũteithũra kuuma kũrĩ arĩithi, o na atũtahĩra maaĩ anyuithia ũhiũ witũ.” Naake ithe akĩmooria atĩrĩ, “Mũndũ ũcio arĩ ha? Mũmũtigire nĩkĩ? Thiĩi mũkamwĩte nĩ geetha arĩanĩre na ithuĩ.” Kwoguo Musa agĩĩtĩkĩra gũtũũra kũu, naake Jethero akĩmũhe mũirĩĩtu wake wetagwo Zipora amũhikie. Naake Zipora agĩciarĩra Musa kaana ga kahĩĩ karĩa aatuire Gerishomu#. Gerishomu: Rĩĩtwa rĩĩrĩ na Kĩhibirania nĩ ta kuuga “Mũgeni”. amu oigire atĩrĩ, “Ndĩ mũgeni bũrũriinĩ ũyũ.” Thuutha wa mĩaka mĩingĩ mũthamaki wa Misiri agĩkua. Nao andũ a Isiraeli no macaayaga marĩ ũkomboinĩ na magakaya mateithio. Nakĩo kĩrĩro kĩao gĩgĩkinyĩra Ngai,  akĩigua mũcaayo wao, na akĩririkana kĩrĩĩkanĩro gĩake na Aburahamu, Isaaka, na Jakubu. Naake Ngai akĩona ũkombo wa andũ a Isiraeli, agĩitĩka kũmarũmbũiya.