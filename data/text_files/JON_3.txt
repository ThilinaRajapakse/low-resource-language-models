 Jona gwathĩkĩra MWATHANI Na rĩĩrĩ, MWATHANI nĩarĩirie Jona hingo ya keerĩ akĩmwĩra atĩrĩ, “Ũkĩra ũthiĩ Nineve, itũũra rĩrĩa inene, ũkarĩkinyĩrie ũhoro ũrĩa ngũkwĩra.” Jona agĩgĩathĩkĩra MWATHANI agĩthiĩ Nineve; itũũra rĩu rĩarĩ inene ũguo atĩ mũndũ angĩarĩtuĩkanirie na thikũ ithatũ.  Thuutha wa rũgendo rwa mũthenya mũgima atuĩkanĩirie itũũrainĩ rĩu, Jona akĩambĩrĩria kwanĩrĩra akiuga atĩrĩ, “No mĩthenya mĩrongo ĩna ĩtigaire Nineve ĩharaganio!” Andũ a Nineve kwĩrira Andũ a Nineve nĩmeetĩkirie ndũmĩrĩri ya Ngai. Magĩcooka makĩanĩrĩra atĩ kũgĩe na ihinda rĩa kwĩima irio. Magĩĩkĩra nguo cia makũnia, mũniini na mũnene, nĩguo moonie Ngai ũrĩa maahereete meehia maao. Rĩrĩa mũthamaki wa Nineve aiguire ũhoro ũcio, no gũũkĩrĩria ookĩrĩirie gĩtĩ gĩake kĩa ũthamaki, akĩaũra nguo ciake cia ũthamaki, agĩĩkĩra nguo ya ikũnia agĩikara thĩ mũhuinĩ. Agĩcooka akĩruta watho kũrĩ andũ oothe a Nineve ta ũũ: “Rĩĩrĩ nĩrĩo itua rĩa mũthamaki na njaama ciake: Mũndũ o wothe ndakaarĩe kana anyue. Mahiũ o namo matikaaheeo kĩndũ gĩa kũrĩa kana gĩa kũnyua. Andũ na mahiũ nĩmehumbe nguo cia makũnia. O mũndũ nĩahooe Ngai na kĩyo na atige mĩtugo ya waganu na ciĩko ciake iria njũru. Hiihi Ngai ahota kwĩricũkwo atige kũraakara na aage gũtũniina.” Ngai agĩkĩona atĩ nĩmeerirĩĩte na makarũnga mĩtugo yao mĩũru. Nĩ ũndũ ũcio akĩĩricũkwo na akĩaga kũmaherithia ta ũrĩa oigĩĩte nĩekũmeeka.