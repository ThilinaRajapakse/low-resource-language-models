 Ihooya rĩa kũhooya Waragania#. Thaburi ĩno nĩ rwĩmbo Daudi ainĩire MWATHANI nĩ ũndũ wa Kushi wa mũhĩrĩga wa Benjamini. MWATHANI Ngai wakwa, njũkĩĩte harĩ we ũmenyerere; honokia kuuma harĩ arĩa oothe mahanyũkanĩĩtie na niĩ, ũkĩndeithũre. Waga gwĩka ũguo mekũndembũranga o ta mũrũũthi, macooke mangururie hatarĩ na wa kũndeithũra.  MWATHANI Ngai wakwa, angĩkorwo nĩnjĩkĩĩte ũmwe wa maũndũ maya: ngorwo nĩnjĩkĩĩte ũũru na mooko maakwa, ngorwo nĩndĩhĩĩte mũraata wakwa wega na ũũru, kana ngataha thũ yakwa hatarĩ gĩtũmi; reke thũ ĩyo ĩhanyũkanie na niĩ ĩnyiite. Reke o na ĩhũũre ĩnjũrage, ĩndige thĩ ndĩ mũkuũ!  MWATHANI arahũka na maraakara maaku, wĩyambararie ũũkĩrĩre mang'ũrĩ ma thũ ciakwa. Ngai wakwa, o wee ũbangĩĩte gũciirithania, arahũka. Reke andũ moongane makũrigiicĩrie; nawe ũmathamakĩre ũrĩ kũu igũrũ matuinĩ. MWATHANI, nĩ we ũtuagĩra andũ oothe ciira. Tua ciira wakwa, MWATHANI, kũringana na ũthingu wakwa, nĩ gũkorwo nĩũũĩ wega atĩ ndiĩhĩĩtie.   Ndũkaareke andũ arĩa meekaga ũũru makĩrĩrĩrie gwĩka ũũru; tiirĩrĩra arĩa athingu, wee Ngai ũrĩa mũthingu, o wee ũgeragia ngoro ciitũ o na meciiria maitũ. Ngai nĩ we mũmenyereri nĩ we ũhonokagia arĩa atheru ngoro. Ngai-rĩ, nĩ mũciiri ũtuithanagia ciira na kĩhooto, na nĩatuagĩra mũthenya o mũthenya arĩa eeki ũũru. Mũndũ angĩaga gũtigana na mĩthiĩre yake mĩũru-rĩ, Ngai ekũnoora rũhiũ rwake rwa njora, ageete ũta wake ethime wathi, o na ooe indo cia mbaara itangĩĩtiirio nĩ mũndũ o na ũrĩkũ, eerekerie mũndũ ũcio mĩguĩ yake ĩgwakana mwaki. Ta baara wone ũrĩa mũndũ ũrĩa wĩkaga ũũru ararũmwo aciare waganu. Ihu rĩu e narĩo no rĩa kĩũnũhu na kĩrĩa egũciara no maheeni matheri. Nĩkwenja eenjeete irima o na akarĩrikia, no rĩĩrĩ, irima rĩu eenjeete nĩ we mwene ũgwĩte kuo. Egũcookererwo no kĩũnũhu kĩu gĩake, naguo ũmaramari ũcio wake ũmũgũĩre o mũtwe wake mwene.  Nĩngũcookeria MWATHANI ngaatho nĩ ũndũ wa ũthingu wake, na ngooce rĩĩtwa rĩa MWATHANI Ũrĩa Ũrĩ Igũrũ Mũno na rwĩmbo.