 Gĩkeno kĩa mũndũ ũrĩa mwega Goocaai MWATHANI! Kũraathimwo-rĩ, nĩ mũndũ ũrĩa ũtĩĩĩte MWATHANI; o ũrĩa ũkenagĩra gwathĩkĩra maathani maake. Ciana ciake nĩirĩkoragwo irĩ cia bata bũrũriinĩ; njiarwa ciake nĩirĩraathimagwo. Mũciĩ wake ũrĩkoragwo na indo na ũtonga, naake egũtũũra agaacĩire nginya tene.  Andũ arĩa eega, o arĩa marĩ tha, oima andũ, na a kĩhooto, nĩmaragĩrwo nĩ ũtheri ndumainĩ. Kũraathimwo-rĩ, nĩ mũndũ ũrĩa ũkombanagĩra na ũtaana, o ũrĩa wĩkaga maũndũ maake na njĩra ya kĩhooto. Mũndũ ũrĩa mwega ndarĩ hingo akeenyenyeka; egũtũũra aririkanagwo nginya tene.  Ndainainagio nĩ ndũmĩrĩri njũru; wĩtĩkio wake nĩ mũrũmu, na aikaraga ehokeete o MWATHANI. Aikaraga oomĩrĩirie na ndetigagĩra, o nginya akoona thũ ciake ikĩhootwo.  Arĩa marĩ na thĩĩna, amaheaga na ũtaana, na ũtaana wake ndũrĩ hingo ũthiraga; nĩarĩkoragwo na hinya na nĩarĩtĩĩagwo. Mũndũ ũrĩa mwaganu oonaga ũguo akaraakara; aroraga na manyiira agacooka akairĩria, kĩĩrĩgĩrĩro gĩake gĩgaatuĩka gĩa tũhũ.