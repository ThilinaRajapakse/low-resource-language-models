 Babiloni gũtuĩrwo  MWATHANI aroiga atĩrĩ, “Babiloni, uma gĩtĩinĩ gĩaku gĩa ũthamaki, ikara thĩ rũkũngũinĩ. Kũrĩ hĩndĩ wahaanaga ta mũirĩĩtu gathirange, warĩ itũũra rĩtarĩ mũndũ ũngĩarĩtooririe. No rĩu ndũgaacooka gũkorwo ũrĩ mũthaka o na ũrĩ mũhooreri rĩngĩ! Oya ihiga rĩa gĩthĩi, ũthĩe mũtu! Ruta gĩtambaya gĩaku kĩa mũtwe, na wĩyaũre nguo ciaku thaka! Heta nguo ciaku na igũrũ ũringe njũũĩ! Andũ magĩkuone njaga ũconokeete na ũinamĩĩtie maitho nĩ thoni, niĩ na niĩ ndĩrĩhĩrie gũtarĩ mũndũ ngũiguĩra tha.”  Mũkũũri witũ eetagwo MWATHANI Mwene Hinya Wothe na no we Ngai Ũrĩa Mũtheru wa Isiraeli. MWATHANI areera Babiloni atĩrĩ, “Kira ki, na ũthiĩ wĩhithe handũ ndumainĩ. Ndũgũcooka gwĩtwo kwini wa ndũũrĩrĩ! Tondũ-rĩ, ndaraakarĩire andũ aakwa, na ngĩmakaana ta andũ aakwa kĩũmbe; ngĩmarekereria mookoinĩ maaku, no we-rĩ, ndũigana kũmaiguĩra tha o na haniini. Arĩa maikangĩĩtie mĩaka nĩkũmahatĩrĩria wamahatĩrĩirie mũno mũno. Ningĩ weĩraga atĩ ũgũtũũra ũrĩ kwini, na ndũigana gwĩciiria maũndũ macio ngoroinĩ o na kana wĩyũrie makaarĩĩkĩrĩra atĩa.   “Tagĩthikĩrĩrie, wee wendeete ikeno, wee wĩciiragia atĩ nĩwĩhandĩĩte na ndũrĩ ũgwati ũngĩona. Wee uugaga, ‘No niĩ na gũtirĩ ũngĩ, ndirĩ hingo ngaatuĩka mũtumia wa ndigwa, o na kana ngĩe na kĩeha gĩa gũkuĩrwo nĩ ciana.’ Maũndũ macio meerĩ-rĩ, gũtuĩka mũtumia wa ndigwa, na gũkuĩrwo nĩ ciana, magaagũkorerera ihinda na mũthenya o ro ũmwe, o na ũngĩhũthĩra mĩthaiga yaku mĩingĩ na ũgo ũrĩa wa hinya.  “Ũratũire wĩhandĩĩte ũũruinĩ waku, ũkeĩĩraga na ngoro atĩ nduonagwo nĩ mũndũ. Ũũgĩ waku na wara waku nĩcio irakũhĩtithagia, ũkeĩĩraga na ngoro atĩ wee no we wiki, gũtirĩ ũngĩ thengia wee. Atĩrĩĩrĩ, ũũru ũtooĩ na kũrĩa uumĩĩte, ũtangĩhoroherio na mĩthaiga yaku nĩũgũgũkorerera. Mwanangĩko ũtangĩhota kwĩrigĩrĩria nĩũgũgũkorerera. Mũthiro ũtarĩ weciiria ũhoro waguo nĩũgũgũũkĩrĩra ũterĩgĩrĩire. Tagĩthiĩ na mbere na mĩthaiga yaku mĩingĩ o na ũhũthire ũgo waku ũrĩa wa hinya, ũrĩa ũtũire ũhũthagĩra kuuma rĩrĩa warĩ mwĩthĩ! Reke tuone kana nĩigũgũteithĩrĩria, o na kana nĩũkũmakia thũ ciaku nacio. O na ũheetwo mataaro maingĩ ũguo, ũtigĩĩtwo o ũtarĩ na hinya. Reke andũ aaku arĩa maragũraga na njata, mooke makũhonokie. Acio nĩ arĩa mathoomaga ũhoro wa njata, makagayania igũrũ icunjĩ mwanya mwanya, na magakũmenyithagia maũndũ, marĩa marĩgũkoragĩrĩra mweri o mweri.  “Atĩrĩĩrĩ, o mahaana o ta mahuti; na nĩmaagacinwo nĩ mwaki. Matikaahota kwĩhonokia o eene kuuma mwakiinĩ ũcio; ndũgaakorwo ũrĩ mwaki wa guotwo o na kana wa gũikarwo hakuhĩ naguo. Aragũri acio ũtũire ũhũthagĩra kuuma rĩrĩa warĩ mwĩthĩ, magaagũtiganĩria o mũndũ ethiĩre njĩra yake na gũtirĩ ũkaahota gũkũhonokia. Ũcio noguo wega ũrĩa magaagwĩka.”