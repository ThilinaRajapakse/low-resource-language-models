  Andũ makoigaga atĩrĩ, “Nũũ ũngĩetĩkirie ũndũ ũrĩa tũraheana rĩu? Nũũ ũngĩrahotire kuona guoko kwa MWATHANI ũndũinĩ ũyũ? Ndungata ĩyo yake yakũrire o ta mũtĩ mwĩthĩ ũraruta mĩri ũrĩ kũndũ kũũmũ. Ndĩarĩ na kĩũga atĩ nĩ geetha tũmĩĩrorere na ndĩarĩ thaka kana riiri atĩ nĩngĩagĩtũguucĩrĩirie na kũrĩ yo tũmĩende. Nĩyameneetwo na ĩgĩkaanwo nĩ andũ. Nĩ mũndũ wamenyereete gũkoragwo na kĩeha na kũrĩa thĩĩna. Aarĩ ta mũndũ woragĩrwo nĩ arĩa angĩ, nĩameneetwo na ithuĩ tũkĩmwona ta atarĩ kĩene.   “Ĩndĩ, aarĩaga thĩĩna handũ haitũ, na akaigua kĩeha ithenya riitũ, o na gũkorwo tweciiragia atĩ nĩkũherithio aaherithagio na akahũũrwo nĩ Ngai.  No rĩĩrĩ, aatiihangirio nĩ ũndũ wa meehia maitũ, na akĩhũũrwo nĩ ũndũ wa ũũru ũrĩa ithuĩ twekĩĩte. Ihera rĩrĩa aaherithio narĩo, nĩrĩo rĩatũreeheire thaayũ; kũhũũrwo kũrĩa aahũũrirwo, nĩkuo gwatũhonirie.  Ithuothe nĩkũũra tuorĩĩte o ta ng'ondu, o mũndũ agathiĩ na njĩra yake. MWATHANI nĩamũkuuithirie mũrigo wa mahĩtia maitũ.   “Na rĩĩrĩ, o na ahinyĩrĩrio na athĩĩnio ũguo-rĩ, ndaigana kwĩyarĩrĩria. Aakirire o ta gatũrũme keerekeire gũthĩnjwo, kana ta ng'ondu yetereire kwenjwo guoya. Aanyiitirwo na agĩtuĩrwo, ningĩ akĩerekerio kũũragwo. Gũtirĩ mũndũ wa arĩa maarĩ muoyo warũmbũyanirie na ũhoro wake. Aathengirio harĩ arĩa maarĩ muoyo, akĩũragwo ithenya rĩa mawĩhia ma andũ aitũ.  Aatwarirwo mbĩĩrĩrainĩ hamwe na andũ arĩa aaganu, na agĩthikwo hamwe na andũ arĩa itonga, o na gũkorwo ndarĩ ngero aagereete o na kana akaaria maheeni.”  MWATHANI aroiga atĩrĩ “Nĩ wendi wakwa kũhehenja ndungata yakwa; gĩkuũ kĩayo gĩgũtuĩka igongoona rĩa meehia. Nĩkoona rũciaro rwayo, na ĩtũũre mĩaka mĩingĩ. Na njĩra ya yo nĩngaahingia mĩbango yakwa. Thuutha wa gũkirĩrĩria mathĩĩna nĩkoona ũtheri na ĩcooke gũkena. Ndungata ĩyo yakwa thingu, na ũmenyo wayo nĩgaatũma andũ aingĩ matuwo athingu na nĩgeetĩkĩra kũherithio ithenya rĩao.  Kwoguo nĩngaamĩhe igai hamwe na andũ arĩa anene, na hamwe na arĩa marĩ na hinya ĩgayanage indo iria itahĩĩtwo. Tondũ nĩyeheanire gũkua na ĩgĩtaranĩrio na andũ imaramari nĩ geetha ĩige ithenya rĩa imaramari nyingĩ, na ĩcithaithanĩrĩre cioherwo meehia maacio.”