 Nĩngũgwatha ndĩ mbere ya Ngai na Kristũ Jesũ ũrĩa ũgaatuĩra andũ arĩa me muoyo na arĩa makuĩte, na tondũ nĩarooka gwathana e mũthamaki, atĩ ũhunjagie ũhoro wa Ngai, na ũkoragwo wĩhaarĩirie gwĩka ũguo mahinda marĩa maagĩrĩire o na marĩa mataagĩrĩire, ũiguithagie andũ, ũmakaanagie, ũmoomagĩrĩrie, o na ũkoragwo ũhooreire hingo ciothe ũkĩmaruta. Nĩ gũkorwo mahinda nĩmagooka rĩrĩa andũ makaarega kũrutwo maũndũ ma ma, methuurĩre arutani aao kũringana na merirĩria maao, nao arutani acio mameerage maũndũ marĩa mekũmakenia. Andũ nĩmakaarega gũcooka gũthikĩrĩria ũhoro ũrĩa wa ma, mathikagĩrĩrie o ng'ano cia tũhũ. No wee-rĩ, ikaraga ũhingũrĩĩte maitho na ũkiragĩrĩrie mathĩĩna moothe; rutaga wĩra wa kũhunjia Ũhoro ũrĩa Mwega, na ũhingagie wĩra waku wothe wa gũtungatĩra Ngai. Atĩrĩĩrĩ, ihinda rĩakwa rĩa gũkua nyume muoyoinĩ ũyũ nĩrĩkinyĩĩte; ihinda rĩakwa rĩa kũrutwo igongoona nĩrĩkinyu. Niĩ nĩndũĩĩte mbaara ĩrĩa njega, ihenya rĩakwa nĩndĩrĩkinyĩĩtie mũthia, o na nĩndũũrĩĩtie wĩtĩkio wakwa. Kĩrĩa njetereire no thũmbĩ ya ũhootani ĩrĩa njigĩirwo, ĩrĩa Mwathani ũrĩa ũtuaga ciira na kĩhooto akaahe mũthenya ũcio, na to niĩ nyiiki ngaaheeo thũmbĩ ĩyo, amu andũ arĩa oothe meetagĩrĩra gũũka gwake me na wendani o nao nĩmakaaheeo. Paũlũ gũtaara Timotheo Atĩrĩĩrĩ, Timotheo, geria na kĩyo mũno gũũka gũũkũ kũrĩ niĩ na ihenya.  Amu Dema nĩandiganĩirie agĩthiĩ Thesalonike nĩ ũndũ wa kwenda maũndũ ma gũũkũ thĩ. Naake Keresike nĩathiire Galatia, na Tito agĩthiĩ Dalamatia.  Ndigĩĩtwo na Luka o wiki. Oya Mariko mũũke naake, amu nĩambatairie andeithĩrĩrie wĩrainĩ.  Naake Tukiko nĩndamũtũmire Efeso.  Ũgĩũka-rĩ, njũkĩra na kabuuti gaakwa karĩa ndatigĩire Karipo kũu Teroa; na ndũkariganĩrwo nĩkũnjũkĩra na mabuku na makĩria njũũa iria ciandĩkagĩrwo.  Atĩrĩĩrĩ, Alekisanda, ũrĩa mũturi wa indo cia betha na gĩcango, nĩanjĩkire maũndũ maingĩ mooru; Mwathani nĩ we ũkaamũrĩha kũringana na ciĩko ciake. Wega nĩũmwĩmenyerere mũno, amu nĩakararirie ũhoro witũ na hinya mũno. Hĩndĩ ĩrĩa ndaatwarirwo igootiinĩ ihinda rĩa mbere gũtirĩ mũndũ o na ũmwe warĩ mwena wakwa; oothe nĩmandiganĩirie. Ngai aromoohera ũguo meekire! No rĩĩrĩ, Mwathani akĩrũũgama mwena wakwa, akĩĩhe hinya wa kũheana Ũhoro ũrĩa Mwega nĩ geetha andũ oothe a Ndũũrĩrĩ maũigue, na akĩĩhonokia ndigaikĩrio mĩrũũthi ĩniine. Na rĩĩrĩ, Mwathani nĩekũngitĩra maũndũinĩ moothe mooru na nĩekũũhonokia na andware Ũthamakiinĩ wake wa igũrũ. Naake arogoocagwo tene na tene! Ameni. Ngeithi cia mũthia  Geithia Pirisila, Akula, na andũ a mũciĩ wa Onesiforo.  Erasito nĩatigirwo Korinitho, naake Terofimo ngĩmũtiga Mileto e mũrũaru. Geria na kĩyo mũno gũũka mbere ya hĩndĩ ya heho. Nĩwageithio nĩ Eubulu, na Pudene, Lino, Kilaudia, o na Akristiano arĩa angĩ oothe. Mwathani aroikara na roho waku. Wega wa Ngai ũroikara hamwe nawe.