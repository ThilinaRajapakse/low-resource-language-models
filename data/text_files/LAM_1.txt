 Kĩeha kĩa Jerusalemu Kaĩ Jerusalemu itũũra rĩraiyũire andũ, nĩrĩkirĩĩte ihooru-ĩ! Nĩrĩraheetwo gĩtĩĩo nĩ thĩ yothe, no rĩu rĩhaana o ta mũtumia wa ndigwa. Rĩrahaanaga ta mwarĩ wa mũthamaki rĩĩrĩ gatagatĩinĩ ka matũũra marĩa mangĩ, no rĩu rĩtuĩkĩĩte o ta ngombo.  Ũtukũ wothe no kũrĩra rĩrarĩra, maithori makĩnyũrũrũkaga makaiinĩ maarĩo. Andũ arĩa oothe mararĩendeete gũtirĩ ũrarĩhooreria. Araata aarĩo oothe nĩmarĩtiganĩirie, marĩgarũrũkĩĩte magatuĩka thũ ciarĩo.  Andũ a Juda nĩ ngombo itangĩĩteithia, irutũrũrĩĩtwo mũciĩ. Maratũũra mabũrũri mageni, matirĩ kũndũ mangĩĩta kwao. Mathiũrũrũkĩirio nĩ thũ na matirĩ na ha kũũrĩra. Gũtirĩ andũ marooka Hekaarũinĩ gũthaathaiya Ngai mĩthenya ya thigũkũ. Airĩĩtu arĩa mainaga kuo manyariirĩĩtwo magathira, athĩnjĩri Ngai nao no gwĩthikĩra methikĩire. Ihingo cia itũũra nĩhingũranie, Zayuni kũiyũire o mĩnyamaaro.  Thũ cia Jerusalemu nĩcio ituĩkĩĩte anene na ikagaacĩra kuo; MWATHANI nĩarĩherithĩĩtie nĩ ũndũ wa ũrĩa mahĩtia maarĩo maingĩhĩĩte. Ciana ciarĩo itahĩĩtwo na igathiio nacio.  Riiri wothe wa Jerusalemu nĩũthengeetio. Anene aakuo matuĩkĩĩte o ta thwariga ĩhinyarĩĩte nĩ ng'aragu. Maramateng'erio, no matirĩ na hinya wa kũũra.  Mahinda ma mathĩĩna na mũũro, Jerusalemu rĩraririkana riiri ũrĩa rĩarĩ naguo tene. No andũ aarĩo maanyiitwo nĩ thũ, gũtirĩ mũndũ wokire kũrĩteithĩrĩria. Thũ ciarĩo nĩgũkenera irakenera kũgwa kwarĩo.  Jerusalemu nĩrĩhĩĩtie mũno, rĩgakĩgwatwo nĩ thaahu. Arĩa oothe mararĩheete gĩtĩĩo nĩ marĩmeneete tondũ nĩmooneete njaga yarĩo. Rĩgĩthikĩire na rĩkehumbĩra ũthiũ warĩo tondũ wa ũrĩa rĩconokeete.  Gĩko kĩarĩo kĩronekana o wega, no rĩtiratarania ũhoro wa marĩĩkĩrĩrio maarĩo. Kũgwa kwarĩo kũraarĩ gwa kũmakania; gũtirĩ ũngĩhota kũrĩhooreria. Rĩroiga atĩrĩ, “MWATHANI, rora wone mĩnyamaaro yakwa, nĩ gũkorwo thũ ciakwa nĩcio ihootanĩĩte.”  Thũ ciarĩo iratambũrũkĩĩtie mooko irenyiitĩra mũthiithũ warĩo wothe. Nĩrĩronire ndũũrĩrĩ ng'eni igĩtharĩkĩra Hekaarũ, o irĩa MWATHANI ateetĩkĩrĩĩtie itoonye kuo.  Andũ oothe a Jerusalemu maracakaya magĩcaria gĩa kũrĩa. Maracenjania mũthiithũ wao na irio o geetha metũũrie muoyo. Itũũra rĩa Jerusalemu rĩroiga atĩrĩ “MWATHANI, ndora wone ũrĩa menereirio.”  Itũũra rĩa Jerusalemu rĩroiga atĩrĩ, “Inyuĩ mũrahĩtũka, kaĩ ũndũ ũyũ ũtaramũmakia? Roraai muone gũtirĩ mũndũ ũrĩ wakorererwo nĩ thĩĩna mũnene ta ũyũ wakwa; thĩĩna ũyũ nĩ MWATHANI wandeehithĩirie, aandeehithĩirie mũthenya ũrĩa aaraakarĩĩte mũno.  “Aatũmire mwaki kuuma igũrũ, mwaki ũcio ũgĩkĩnjina o kũnjina. Aanjikirie mũtego akĩnũnda. Agĩcooka akĩndiganĩria, agĩkĩndiga ndĩ na ruwo rũtagũthira.  “MWATHANI nĩaririkanire mahĩtia maakwa moothe na akĩmacookanĩrĩria moothe hamwe. Akĩmacuuria ngingoinĩ yakwa, magĩkĩnjagithia hinya nĩ ũrĩa maarĩ maritũ. Agĩkĩĩnenganĩra mookoinĩ ma thũ ciakwa, andũ itangĩahotire gwĩtiiria.  “MWATHANI agĩgĩthekerera thigari ciakwa ciothe iria njamba, agĩgĩtũma mbũtũ yũke yanange aanake aakwa, agĩgĩkimania andũ aakwa o ta thabibũ irĩ kĩhihĩroinĩ.  “Kĩu nĩkĩo kĩratũma ndĩre, na maitho maakwa maiyũire maithori. Gũtirĩ mũndũ ũngĩhota kũũhooreria o na kana kũnyũmĩrĩria. Thũ ciakwa nĩihooteete, na ciana ciakwa itigĩĩtwo itarĩ na kĩndũ. Ndĩratambarũkia njara, na gũtirĩ mũndũ ũrandeithia. MWATHANI aranjĩtĩire thũ ciumĩĩte mĩena yothe. Nduĩkĩĩte kĩndũ kĩrĩ magigi harĩ cio.  “No rĩĩrĩ, MWATHANI eekĩĩte ũndũ wa kĩhooto tondũ nĩ niĩ ndamũremeire. Andũ oothe thikĩrĩriai; roraai muone mĩnyamaaro yakwa. Aanake na airĩĩtu aakwa nĩmatwarĩĩtwo ithaamĩrio.  “Ndĩretire araata aakwa nao marakĩaga kũndeithia. Athĩnjĩri Ngai na atongoria maragĩkuĩra gũũkũ itũũrainĩ, magĩcaria gĩa kũrĩa nĩ geetha metũũrie muoyo.  “MWATHANI taone ũrĩa ndĩ na kĩeha, na ũrĩa ndĩ na ruwo ngoro! Ngoro yakwa ĩratangĩka nĩ ũrĩa ndanakũremera. Njĩrainĩ no njũragano ndĩrona, nyũmba thĩinĩ nakuo no ikuũ.  “Andũ nĩmaraiguire ngĩcaaya, na gũtirĩ ũrooka kũnyũmĩrĩria. Thũ ciakwa nĩiraiguire thĩĩna wakwa, iragĩkenerera ũguo ũnjĩkĩĩte. Cireehere mũthenya ũrĩa wĩranĩire, reke thũ ciakwa inyamaarĩke ta niĩ.  “Citũire nĩ ũndũ wa waganu wacio wothe, ciherithie ta ũguo ũherithĩĩtie nĩ ũndũ wa meehia maakwa. Nĩgũcaaya ndĩracaaya nĩ ũrĩa thĩĩnĩkĩĩte, na ndĩ mũrũaru ngoro.”