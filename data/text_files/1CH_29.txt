 Maruta ma mwako wa Hekaarũ  Hĩndĩ ĩyo mũthamaki Daudi akĩĩra kĩũngano kĩu gĩothe kĩa andũ atĩrĩ, “Solomoni mũrũ wakwa nĩ we Ngai athuurĩĩte, no nĩ mũndũ mwĩthĩ na ndarĩ aruta wĩra ta ũyũ hĩndĩ ĩngĩ. Ningĩ wĩra ũyũ wĩ mbere yake nĩ mũritũ nĩ ũndũ nyũmba ĩno ti mũndũ ũraakĩrwo, nĩ Hekaarũ ya MWATHANI Ngai. Niĩ haakwa-rĩ, nĩnjigithĩĩtie na kĩyo indo ciothe cia mwako wa Hekaarũ, nacio nĩ: Thahabu, betha, gĩcango, cuuma, mbaaũ, mahiga ma goro, tũhiga twa goro twa kũgemia, mahiga mangĩ ma gũtheecererwo mwakoinĩ ta magemio, o na mahiga mangĩ mathaka ma marangi maingĩ. Hamwe na icio, tondũ wa ũrĩa ngoro yakwa ĩkenagĩra Hekaarũ ya Ngai, nĩheanĩĩte thahabu na betha kuuma mũthiithũ wa indo ciakwa. Nĩheanĩĩte makĩria ma tani igana cia thahabu iria njega mũno, na ta tani magana meerĩ na mĩrongo ĩna cia betha ĩrĩa ĩthereetio biũ ya kũhũthĩrwo na kũgemia thingo cia Hekaarũ, o na indo ingĩ iria igaathondekwo nĩ mabundi ma wĩra wa mooko. Rĩu-rĩ, nĩ mũndũ ũrĩkũ ũngĩ ũkũheana indo ciake kwĩ MWATHANI na ũndũ wa kwĩyendera?” Hĩndĩ ĩyo atongoria a mbarĩ, anene a mĩhĩrĩga, anene a mbũtũ cia ita na amenyereri a mũthiithũ wa mũthamaki, makĩruta indo ciao na kwĩyendera. Indo iria maarutire cia wĩra wa mwako wa Hekaarũ ciahaanaga ta ũũ: Makĩria ma tani igana na mĩrongo mũgwanja cia thahabu, makĩria ma tani magana matatũ na mĩrongo ĩna cia betha, ta tani magana matandatũ na mĩrongo ĩĩrĩ cia gĩcango, na makĩria ma tani ngiri ithatũ na magana mana (,) cia cuuma. Arĩa maarĩ na mahiga ma goro, makĩmaneana makĩigwo mũthiithũinĩ wa Hekaarũ ũrĩa wamenyagĩrĩrwo nĩ Jehieli Mũlawii wa mbarĩ ya Gerishoni. Hĩndĩ ĩyo andũ acio magĩkena mũno nĩ ũndũ wa kũrutĩra MWATHANI indo nyingĩ na kwĩyendera. O naake mũthamaki Daudi agĩkena gĩkeno kĩnene mũno. Daudi kũgooca Ngai Tondũ ũcio Daudi akĩgooca MWATHANI arĩ hau mbere ya kĩũngano kĩu gĩothe akiuga atĩrĩ, “Ũrogoocwo tene na tene, wee MWATHANI Ngai wa ithe witũ Jakubu!  Ũnene na hinya nĩ ciaku, ningĩ riiri na ũhootani na gwĩkĩrĩrwo no ciaku. Nĩ gũkorwo indo ciothe iria irĩ igũrũ o na gũũkũ thĩ nĩ ciaku, nĩ we mũthamaki, na nĩ we ũciathaga ciothe. Ũtonga na gĩtĩĩo ciumaga kũrĩ we, na nĩ we wathaga maũndũ moothe. Ningĩ nĩ we wĩ na ũhoti na hinya, na nĩ we ũnenehagia mũndũ na ũkamũtũũgĩria. Rĩu, Ngai witũ, nĩtwagũcookeria ngaatho na twakumia rĩĩtwa rĩaku rĩrĩa rĩrĩ riiri. “Na rĩu MWATHANI Ngai, niĩ na andũ aakwa, tũtingĩhota gũkũrutĩra indo ciitũ ta ũrĩa kwagĩrĩire, nĩ ũndũ indo ciothe nĩ ciaku. Ningĩ ici twakũrutĩra nĩ imwe cia indo icio ciaku. Nĩ gũkorwo wee MWATHANI, nĩũũĩ atĩ ithuĩ tũhaana ageni o na ahĩtũki o ta ũrĩa maithe maitũ maahaanaga. Ningĩ matukũ maitũ mahaana o ta kĩĩruru na gũkua no mũhaka tũgaakua. MWATHANI Ngai witũ, nĩtũcookanĩrĩirie indo ciothe cia mwako wa Hekaarũ yaku, nĩ geetha rĩĩtwa rĩaku rĩkumagio; ũtonga ũcio wothe nĩ we ũtũheete na nĩ waku. Nĩnjũũĩ nĩũthuuthuuragia ngoro ya mũndũ na nĩũkenagĩra andũ arĩa eega. Niĩ ndutĩĩte indo ici ciothe na kwĩyendera o na nĩ ũndũ wa kwĩhokeka. Ningĩ ndĩ mũira wa ũrĩa andũ aya aaku me haaha maakũrutĩra indo ciao na kwĩyendera na maiyũrĩĩtwo nĩ gĩkeno. Na rĩu MWATHANI Ngai wa maithe maitũ Aburahamu, Isaaka na Jakubu, tũma ũndũ ũyũ ũtũũre ũrurumũkaga ngoroinĩ cia andũ aaku na ũtũme matũũre marĩ ehokeku harĩ we. Ndagũthaitha ũhe Solomoni, mũrũ wakwa, ngoro nginyanĩru, nĩ geetha amenyagĩrĩre maathani maaku moothe na aake Hekaarũ ĩyo yaku njigithĩirie indo cia kũmĩaka.” Naake Daudi akĩĩra andũ oothe atĩrĩ, “Rĩu kĩgooceei MWATHANI Ngai wanyu.” Nao andũ acio oothe makĩgooca MWATHANI Ngai wa maithe maao, magĩturumithia moothiũ maao thĩ makĩhe MWATHANI na mũthamaki gĩtĩĩo, magĩkĩrutĩra MWATHANI magongoona. Mũthenya ũyũ ũngĩ makĩrutĩra MWATHANI magongoona ma njino: ndeegwa ngiri ĩmwe (,), ndũrũme ngiri ĩmwe (,), tũtũrũme ngiri ĩmwe (,), o hamwe na magongoona ma ndibei o na magongoona mangĩ maingĩ nĩ ũndũ wa Aisiraeli. Mũthenya ũcio magĩkĩrĩa na makĩnyua marĩ na gĩkeno kĩnene marĩ hau mbere ya MWATHANI. Magĩcooka magĩgĩtua Solomoni mũthamaki hĩndĩ ya keerĩ. Magĩkĩmũitĩrĩria maguta rĩĩtwainĩ rĩa MWATHANI, atuĩke mũtongoria wao, naake Zadoku atuĩke mũthĩnjĩri Ngai.  Nĩ ũndũ ũcio Solomoni agĩgĩikarĩra gĩtĩ gĩa ũthamaki kĩrĩa MWATHANI aahaarĩirie, agĩgĩtuĩka mũthamaki ithenyainĩ rĩa ithe Daudi. Naake Solomoni agĩkĩrĩrĩria kũgaacĩra na Aisiraeli oothe makĩmwathĩkĩra. Nao anene oothe na mbũtũ ciothe cia ita, o na aariũ arĩa angĩ a Daudi, makĩĩranĩra atĩ nĩmarĩathĩkagĩra Solomoni. Naake MWATHANI agĩtũũgĩria Solomoni mũno na agĩtũma eekĩrĩrwo kũu Isiraeli guothe gũkĩra athamaki arĩa oothe maarĩ mbere yake. Ũthamaki wa Daudi na njĩra nguhĩ Na rĩĩrĩ, Daudi, mũrũ wa Jesii aathamakĩire Aisiraeli oothe  mĩaka mĩrongo ĩna. Aathamakire mĩaka mũgwanja arĩ Heburoni na mĩaka mĩrongo ĩtatũ na ĩtatũ arĩ Jerusalemu. Naake agĩgĩkua e mũkũrũ mũno, e gĩtonga, na atĩĩĩtwo mũno. Naake Solomoni mũũrũwe agĩthamaka ithenya rĩake. Na rĩĩrĩ, maũndũ ma ũthamaki wa Daudi kuuma kĩambĩrĩria nginya kĩrĩĩkĩrĩro maandĩkĩĩtwo mabukuinĩ ma anabii aya atatũ: Samũeli, Nathani na Gadi. Mabukuinĩ macio nĩkwandĩkĩĩtwo ũrĩa aathanire, ũrĩa aarĩ hinya mũingĩ wa gwathana, maũndũ marĩa maamũkorire, marĩa maakorire Isiraeli, o na marĩa maakorire moothamaki marĩa maamũthiũrũrũkĩirie.