 Gũkua kwa Johana Mũbatithania (Mar .-; Luk .-) Na rĩĩrĩ, hĩndĩ ĩyo Herode ũrĩa wathanaga Galili nĩaiguire ngumo ya Jesũ. Naake agĩkĩĩra ndungata ciake atĩrĩ, “Ũyũ nĩ Johana Mũbatithania ũriũkĩĩte, nĩkĩo e na hinya wa kũringa ciama.”  Amu Herode nĩanyiitithĩĩtie Johana akamuohithia na akamũikithia njeera nĩ ũndũ wa Herodia ũrĩa warĩ mũtumia wa mũrũ wa nyina na Filipu,  Johana nĩerĩĩte Herode atĩ ndaagĩrĩirwo nĩkũmũhikia. Na rĩĩrĩ, o na gũtuĩka Herode nĩendaga kũũragithia Johana, nĩetigagĩra Ayahudi tondũ nĩmeetĩkĩĩtie atĩ Johana aarĩ mũnabii. Na rĩĩrĩ mũthenya wa gũkũngũĩra gũciarwo kwa Herode wakinya-rĩ, mwarĩ wa Herodia nĩainire mbere ya andũ oothe. Naake agĩgĩkenia Herode mũno o kinya akĩmwĩrĩra mwĩhĩtwa atĩ nĩekũmũhe o kĩrĩa gĩothe aangĩetirie. Naake mũirĩĩtu ũcio agĩtaarwo nĩ nyina akĩĩrwo atĩrĩ, “Mwĩre o rĩu akũhe mũtwe wa Johana Mũbatithania wĩkĩrĩĩtwo kiugainĩ.” Na rĩĩrĩ, mũthamaki nĩaiguire kĩeha, no nĩ ũndũ wa kĩĩranĩro gĩake o na ageni aake, agĩathana atĩ mũirĩĩtu ũcio anengerwo mũtwe wa Johana. Kwoguo agĩgĩtũmana njeera, Johana agĩtinio mũtwe. Naguo mũtwe ũgĩkĩreehwo na kiuga ũkĩnengerwo mũirĩĩtu ũcio, naake akĩũtwarĩra nyina. Nao arutwo a Johana magĩũka, magĩkuua kĩimba gĩake magĩgĩthika, na magĩthiĩ makĩĩra Jesũ. Jesũ kũhũũnia andũ ngiri ithaano (Mar .-; Luk .-; Joh .-) Rĩrĩa Jesũ aiguire ũhoro wa Johana akĩingĩra gatarũ agĩthiĩ arĩ o wiki handũ hataarĩ na andũ. Rĩrĩa nao andũ maiguire ũguo makĩmũrũmĩrĩra na magũrũ kuuma matũũrainĩ maao. Na rĩĩrĩ, hĩndĩ ĩrĩa Jesũ aakinyire hũgũrũrũinĩ cia iria akĩona andũ aingĩ, akĩmaiguĩra tha na akĩhonia arĩa maarĩ arũaru. Gwakinya hwaĩinĩ, arutwo aake magĩthiĩ harĩ we makĩmwĩra atĩrĩ, “Rĩu nĩkũratuka, na gũũkũ gũtirĩ na mĩciĩ; ĩra andũ mainũke nĩ geetha mathiĩ makeegũrĩre irio icagiinĩ.” Naake Jesũ akĩmacookeria atĩrĩ, “Matiagĩrĩirwo nĩgũthiĩ; maheei gĩa kũrĩa arĩ inyuĩ!” Nao makĩmũcookeria atĩrĩ, “Tũrĩ o na mĩgate ĩtaano na thamaki igĩrĩ.” Naake akĩmeera atĩrĩ, “Ndeehereei ciothe haaha.” Agĩcooka agĩatha andũ maikare thĩ nyekiinĩ; oya mĩgate ĩyo ĩtaano na thamaki icio igĩrĩ, akĩrora igũrũ, agĩciraathima. Agĩcooka agĩcienyũranga, akĩnengera arutwo, nao makĩhe andũ. Nao oothe makĩrĩa makĩhũũna. Nao arutwo magĩcooka makĩũngania cienyũ iria ciatigarĩĩte makĩiyũria ciondo ikũmi na igĩrĩ. Andũ arĩa maarĩire maarĩ arũme ta ngiri ithaano, andũ a nja na ciana matatarĩĩtwo. Jesũ kũgerera maaĩ igũrũ (Mar .-; Joh .-) Na rĩĩrĩ, hĩndĩ o ĩyo Jesũ akĩringĩrĩria arutwo aake maingĩre gatarũ mathiage mũrĩmo ũũrĩa ũngĩ wa iria kamũira ka arĩĩkie kuugĩra andũ ũhoro. Arĩĩkia kuugĩra andũ ũhoro, agĩthiĩ kĩrĩmainĩ kũhooya arĩ o wiki. Hwaĩinĩ ũgĩkinya aarĩ kĩrĩmainĩ arĩ o wiki, nako gatarũ kaarĩ iria gatagatĩ gakĩhũũrana na makũmbĩ ma maaĩ nĩ ũndũ keerekeire mwena ũrĩa rũhuuho rwoimaga. Na kũrĩ ũtukũ ta rĩrĩa ngũkũ igambaga, Jesũ agĩthiĩ na magũrũ, kũrĩ arutwo aake agereire maaĩ igũrũ. Hĩndĩ ĩrĩa maamuonire agereire maaĩ igũrũ na magũrũ, makĩinaina mũno makiuga atĩrĩ, “Nĩ ngoma!” Magĩgĩkayũrũrũka nĩ guoya. Naake Jesũ o rĩmwe akĩmaarĩria akĩmeera atĩrĩ, “Ũmĩrĩriai! Nĩ niĩ! Tigaai gwĩtigĩra!” Hĩndĩ o ĩyo Petero akĩmwĩra atĩrĩ, “Mwathani, angĩkorwo nĩ we, reke njũke kũrĩ we na magũrũ ngereire maaĩ igũrũ.” Naake Jesũ akĩmwĩra atĩrĩ, “Ũka!” Naake Petero agĩkiuma gatarũinĩ, akĩambĩrĩria kũgerera maaĩ igũrũ aroreete na kwĩ Jesũ. No hĩndĩ ĩrĩa oonire rũhuuho rũnene agĩĩtigĩra, naake aambĩrĩria gũtoonyerera maaĩinĩ, agĩkaya akiuga atĩrĩ, “Mwathani, honokia!” O rĩmwe Jesũ agĩtambũrũkia guoko akĩmũnyiita, akĩmwĩra atĩrĩ, “Kaĩ wĩtĩkio waku nĩ mũniini-ĩ! Nĩkĩ gĩgũtũma ũgĩe na mathangania?” Na rĩĩrĩ, rĩrĩa eerĩ maatoonyire gatarũinĩ, rũhuuho rũgĩtiga kũhuruutana. Nao arĩa maarĩ gatarũinĩ makĩmũthaathaiya makĩmwĩra atĩrĩ, “Nĩ ma wee wĩ Mũrũ wa Ngai!” Jesũ Kũhonania Genesareti (Mar .-) Nao maaringa iria magĩkinya bũrũri wa Genesareti. Hĩndĩ ĩrĩa andũ a kũu maamũmenyire magĩtũmanĩra arĩa maarĩ arũaru kũu guothe, makĩreehwo kũrĩ Jesũ. Magĩkĩmũthaitha eetĩkĩrie acio maarĩ arũaru mahuutie o na akorwo no gĩcũrĩ kĩa nguo yake. Nao arĩa oothe maahuutirie makĩhonio.