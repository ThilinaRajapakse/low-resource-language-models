  Kwoguo andũ a Kiriathu Jearimu makĩgĩĩra Ithandũkũ rĩa Kĩrĩĩkanĩro kĩa MWATHANI, makĩrĩtwara nyũmbainĩ ya mũndũ wetagwo Abinadabu watũũraga kĩrĩmainĩ igũrũ. Magĩcooka makĩamũra mũũrũwe Eleazaru atuĩke mũmenyereri warĩo. Samũeli gũtongoria Isiraeli Ithandũkũ rĩu rĩgĩikara Kiriathu Jearimu ihinda iraaya, ta rĩa mĩaka mĩrongo ĩĩrĩ. Ihindainĩ rĩu rĩothe andũ oothe a Isiraeli nĩmaakayagĩra MWATHANI amateithie. Samũeli agĩkĩĩra andũ a Isiraeli atĩrĩ, “Mũngĩkorwo nĩmũkwenda gũcookerera MWATHANI na ngoro yothe, no nginya mweherie ngai ng'eni na mũhianano wa ngai ĩrĩa ĩĩtagwo Ashitorathu. Mwĩyamũrĩreei MWATHANI o biũ, na mũmũthaathayagie o we wiki, naake nĩekũmũhonokia kuuma wathaniinĩ wa Afilisiti.” Kwoguo Aisiraeli magĩkĩeheria mĩhianano yao ya Baali na Ashitorathu, magĩthaathaiya MWATHANI wiki. Ningĩ Samũeli akĩrekanĩria Aisiraeli oothe macemanie Mizipa, akiugaga atĩrĩ, “Nĩngaamũhoera MWATHANI kuo.” Nĩ ũndũ ũcio magĩcemania oothe Mizipa, magĩtaha maaĩ, makĩmaita thĩ marĩ ta igongoona kwĩ MWATHANI, na makĩĩhinga kũrĩa irio mũthenya ũcio wothe. Makiuga atĩrĩ, “Nĩtũhĩtĩirie MWATHANI.” (Kũu Mizipa nĩkuo Samũeli aatuithanagĩria Aisiraeli maciira). Hĩndĩ ĩrĩa Afilisiti maiguire atĩ Aisiraeli nĩmoonganĩĩte Mizipa, anene arĩa ataano a Afilisiti makĩerekera nakuo me na mbũtũ ciao cia ita makamatharĩkĩre. Rĩrĩa Aisiraeli maiguire ũguo, magĩĩtigĩra, makĩĩra Samũeli atĩrĩ, “Thiĩ o na mbere gũtũhoera kũrĩ MWATHANI Ngai witũ nĩguo atũhonokie kuuma kũrĩ Afilisiti.” Samũeli agĩkĩoya kagondu gekuonga, agĩkaruta igongoona rĩa njino kũrĩ MWATHANI karĩ kagima o ũguo. Agĩcooka akĩhoera Aisiraeli, naake MWATHANI agĩcookia ihooya rĩake. Hĩndĩ ĩrĩa Samũeli aarutaga igongoona-rĩ, Afilisiti magĩthengerera Aisiraeli nĩguo mamatharĩkĩre. No rĩĩrĩ, MWATHANI akĩrurumĩria Afilisiti marurumĩ manene mũno kuuma matuinĩ, magĩturuura, nao Aisiraeli makĩmahũũra mũno. Nao Aisiraeli magĩthingata Afilisiti kuuma kũu Mizipa mamahanyũkĩĩtie, makĩmakinyia gũkuhĩ na Bethikari, makĩmooragagĩra njĩrainĩ. Naake Samũeli akĩoya ihiga, akĩrĩhanda gatagatĩ ka Mizipa na Sheni#. Sheni: Maandĩko mangĩ moigaga Jeshanah., akiuga atĩrĩ, “O na kinyagia rĩu MWATHANI no atũteithĩĩtie.” Akĩrĩtua “Ihiga rĩa Ũteithio#. Ihiga rĩa Ũteithio: Na Kĩhibirania heetagwo Ebenezeri..” Afilisiti magĩgĩtoorio o biũ, na matiacookire gũtoonya rĩngĩ bũrũriinĩ wa Isiraeli. MWATHANI agĩkĩgitĩra Aisiraeli kuuma kũrĩ Afilisiti matukũinĩ moothe marĩa Samũeli aatũũrire muoyo. Namo matũũra moothe marĩa maatahĩĩtwo nĩ Afilisiti, kuuma Ekironi o nginya Gathu, magĩcookerio Isiraeli. Kwoguo andũ a Isiraeli magĩkĩĩnyiitĩra bũrũri wao wothe kuuma kũrĩ Afilisiti, na gũkĩgĩa na thaayũ gatagatĩinĩ ka Aisiraeli na Akanaani. Samũeli aatongoririe Isiraeli matukũ ma muoyo wake wothe. Mwaka o mwaka nĩathiaga Betheli, Giligali na Mizipa, agĩtuithanagia maciira kũu guothe. Nĩacookaga agathiĩ kwao mũciĩ Rama, kũrĩa o nakuo aatuithanagia Aisiraeli maciira. Na rĩĩrĩ, nĩakĩire MWATHANI kĩgongoona kũu Rama.