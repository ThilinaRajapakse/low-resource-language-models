 Maũndũ marĩa meekĩkire Kadeshi (Tha .-) Na rĩĩrĩ, mweriinĩ wa mbere, mũingĩ wothe wa Isiraeli ũgĩkinya werũinĩ wa Zini, ũkĩamba hema Kadeshi, na wĩ kũu Miriamu agĩkua na agĩthikwo o kuo.  Kũu maambire hema gũtiarĩ maaĩ, na kwoguo andũ makĩũngana harĩ Musa na Harũni makĩambĩrĩria gũteta makiugaga atĩrĩ, “Nĩ kaba tũngĩakuanĩire na Aisiraeli arĩa angĩ mbere ya Hema ya MWATHANI. Mwatũreehire gũũkũ werũinĩ ũyũ tũkuĩre kuo na mahiũ maitũ? Nĩkĩ gĩatũmire mũtũrute Misiri mũtũreehe kũndũ gũũkũ gwa thĩĩna? Gũũkũ ti kũndũ kũngĩkũra kĩndũ ta ngano, ngũyũ, thabibũ, kana makongomanga, o na gũtirĩ maaĩ ma kũnyua!” Musa na Harũni magĩkĩehera harĩ andũ magĩthiĩ makĩrũũgama mũromoinĩ wa Hema, magĩcooka makĩinamĩrĩra makĩhuutithia moothiũ maao thĩ. Naguo riiri wa MWATHANI ũkĩmoimĩrĩra. Naake MWATHANI akĩĩra Musa atĩrĩ, “Oya mũthĩĩgi ũrĩa ũrĩ hau mbere ya Ithandũkũ rĩa Kĩrĩĩkanĩro, ũcooke mwĩ na Harũni mũcookanĩrĩrie andũ hamwe. Ũrĩ hau mbere ya andũ oothe wĩre ihiga riume maaĩ. Na njĩra ĩyo ũkĩrute maaĩ ihigainĩ, andũ manyue o hamwe na mahiũ maao.” Naake Musa agĩgĩthiĩ, akĩoya mũthĩĩgi o ta ũguo aathĩĩtwo nĩ MWATHANI. Musa na Harũni magĩcookanĩrĩria mũingĩ wothe hau hakuhĩ na ihiga, naake Musa akĩwĩra atĩrĩ, “Tathikĩrĩriai inyuĩ akararia aya! Atĩrĩĩrĩ, no mũhaka tũmũrutĩre maaĩ kuuma ihigainĩ rĩĩrĩ?” Musa agĩcooka akĩoya mũthĩĩgi ũrĩa na igũrũ akĩgũtha ihiga naguo maita meerĩ, narĩo rĩkiuma maaĩ maingĩ, nao andũ na mahiũ moothe makĩnyua. No rĩĩrĩ, MWATHANI akĩĩra Musa na Harũni atĩrĩ, “Tondũ mũtiinanjĩtĩkia nĩguo muonie andũ a Isiraeli atĩ ndĩ mũtheru, mũtikũmatongoria nginya bũrũriinĩ ũrĩa ndameerĩire.” Ũndũ ũcio wekĩkĩire Meriba,#. Meriba: Na Kĩhibirania nĩkuuga “Gũteta.” kũrĩa andũ a Isiraeli maatetirie MWATHANI, naake akĩmoonia atĩ nĩ mũtheru. Mũthamaki wa Edomu kũgiria Aisiraeli mahĩtũke Na rĩĩrĩ, me Kadeshi Musa agĩtũma anjaama kũrĩ mũthamaki wa Edomu makamwĩre atĩrĩ, “Ĩno nĩ ndũmĩrĩri kuuma kũrĩ andũ aanyu a mũhĩrĩga wa Isiraeli. Atĩrĩĩrĩ, wee nĩũũĩ ũrĩa tũnyamaarĩkĩĩte, na ũrĩa maithe maitũ maathiire Misiri, na tũgĩgĩtũũra kuo ihinda iraaya. Andũ a Misiri nĩmaatwĩkire maũndũ mooru o ta ũria meekire maithe maitũ. Nĩtwagĩkaĩire MWATHANI atũteithie, naake agĩtũigua. Agĩgĩtũtũmĩra mũraika ũrĩa watũtongoririe, agĩtũruta Misiri. Rĩu twĩ gũũkũ Kadeshi, itũũra rĩrĩa rĩrĩ mũhakainĩ wa bũrũri waku. Ndagũthaitha twĩtĩkĩrie tũtuĩkanĩrie bũrũri waku. Tũtigũkĩrĩra mĩgũndainĩ kana kũrĩa kwĩ mĩthabibũ, o na tũtikũnyua maaĩ ma ithima cianyu. Tũkũgerera barabara nene#. Barabara nene: Kana Barabara ya Mũthamaki. nginya tũkoima bũrũri waku.” No andũ a Edomu makĩmũcookeria atĩrĩ, “Mũtigũtuĩkanĩria bũrũri witũ! Wona mwageria gwĩka ũguo, tũkũmũũkĩrĩra tũmũhũũre.” Nao Aisiraeli makĩmeera atĩrĩ, “Ithuĩ tũkũgerera o ro barabara ĩrĩa nene tu. Ithuĩ kana mahiũ maitũ tũngĩnyua maaĩ maanyu, nĩtũkũmũrĩha. Kĩrĩa ithuĩ tũrenda no gũtuĩkania.” Nao andũ a Edomu makĩmacookeria atĩrĩ, “Mũtigũtuĩkanĩria gũũkũ.” Makiumagara na ita rĩa andũ aingĩ na rĩ na hinya gũtharĩkĩra andũ a Isiraeli. Tondũ andũ a Edomu nĩmaagiririe Aisiraeli matuĩkanĩrie bũrũri wao, Aisiraeli magĩkĩgerera njĩra ĩngĩ. Harũni gũkua Na rĩĩrĩ, mũingĩ wothe wa Isiraeli nĩwoimire Kadeshi, ũgĩthiĩ ũgĩkinya kĩrĩmainĩ kĩa Hori, mũhakainĩ wa Edomu. Me kũu MWATHANI akĩarĩria Musa na Harũni akĩmeera atĩrĩ, “Harũni ndegũtoonya bũrũri ũrĩa ndeerĩire Aisiraeli, nĩegũkua tondũ inyuerĩ nĩmwangararirie mwĩ Meriba. Oya Harũni na mũũrũwe Eleazaru wambate nao kĩrĩma igũrũ kĩa Hori. Mwĩ kũu kĩrĩmainĩ ũrute Harũni nguo ciake cia ũthĩnjĩri Ngai, ũciĩkĩre mũũrũwe Eleazaru. Harũni egũkuĩra kũu kĩrĩmainĩ.” Musa agĩgĩĩka ũguo eerirwo nĩ MWATHANI; magĩkĩambata kĩrĩma kĩa Hori, andũ oothe mameroreire.  Musa akĩruta Harũni nguo ciake cia ũthĩnjĩri Ngai, agĩciĩkĩra Eleazaru. Harũni agĩgĩkuĩra kũu kĩrĩma igũrũ, naake Musa na Eleazaru makĩharũrũka. Nao andũ oothe a Isiraeli maamenya atĩ Harũni nĩ mũkuũ, makĩmũcakaĩra matukũ mĩrongo ĩtatũ.