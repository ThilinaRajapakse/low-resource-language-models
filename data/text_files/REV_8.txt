 Rũtumo rwa mũgwanja Atĩrĩĩrĩ, rĩrĩa Gatũrũme atumũrire rũtumo rwa mũgwanja-rĩ, igũrũ nĩgwakirirwo ta nuthu thaa. Ngĩcooka ngĩona araika arĩa mũgwanja arĩa marũũgamaga mbere ya Ngai, nao makĩnengerwo tũrumbeeta mũgwanja.  Mũraika ũngĩ naake agĩũka akĩrũũgama kĩgongoonainĩ e na kabakũri ga thahabu ga gũcinĩra ũbaani. Akĩnengerwo ũbaani mũingĩ wa gũtukania na mahooya ma andũ oothe a Ngai, agacirutĩre kĩgongoonainĩ gĩa thahabu kĩrĩa kĩ mbere ya gĩtĩ kĩa ũnene. Nayo ndoogo ĩrĩa yoimaga ũbaaniinĩ ũkĩhĩa yambataga na igũrũ hamwe na mahooya ma andũ a Ngai kuuma guokoinĩ kwa mũraika ũcio warũũgamĩĩte mbere ya Ngai.  Thuutha ũcio mũraika ũcio akĩoya kabakũri kau ga gũcinĩra ũbaani, agĩkaiyũria mwaki kuuma kĩgongoonainĩ, agĩcooka akĩũikia thĩ. Nakuo gũkĩgĩa marurumĩ, ngwa, heni, o na gĩthingithia. Tũrumbeeta Nao araika arĩa mũgwanja maarĩ na tũrumbeeta tũrĩa mũgwanja makĩĩhaarĩria gũtũhuuha.  Mũraika wa mbere akĩhuuha karumbeeta gaake, nayo mbura ya mbembe o na mwaki itukanĩĩte na thakame, ikĩambĩrĩria gũitĩka thĩ. Nakĩo gĩcunjĩ gĩa ithatũ gĩa thĩ gĩkĩhĩa, na mĩtĩ gĩcunjĩ gĩa ithatũ ĩkĩhĩa, o na nyeki yothe nduru ĩkĩhĩa. Naake mũraika wa keerĩ akĩhuuha karumbeeta gaake, nakĩo kĩndũ kĩhaana ta kĩrĩma kĩnene kĩraakana mwaki gĩgĩikio iriainĩ. Nakĩo gĩcunjĩ kĩmwe kĩa ithatũ kĩa iria gĩgĩtuĩka thakame, gĩcunjĩ kĩmwe gĩa ithatũ kĩa nyamũ iria ikoragwo iriainĩ igĩkua, na gĩcunjĩ kĩmwe gĩa ithatũ kĩa meeri igĩthũũkangio.  Naake mũraika wa gatatũ akĩhuuha karumbeeta gaake, nayo njata nene, yumĩĩte igũrũ yakanĩĩte ta tooci, ĩkĩgũa gĩcunjĩinĩ kĩmwe gĩa ithatũ kĩa njũũĩ na gĩa ithima.  (Rĩĩtwa rĩa njata ĩyo nĩ “Kũrũra.”) Namo maaĩ gĩcunjĩinĩ kĩu gĩa ithatũ makĩrũra, na andũ aingĩ magĩkua manyua maaĩ macio, tondũ maaĩ nĩmaatuĩkĩĩte marũrũ.  Naake mũraika wa kana akĩhuuha karumbeeta gaake, nakĩo gĩcunjĩ kĩmwe gĩa ithatũ kĩa riũa na mweri, o na njata ikĩgũthwo; kwoguo gĩcunjĩ kĩmwe gĩa ithatũ gĩa ũtheri wacio ũgĩtuĩka nduma, nakĩo gĩcunjĩ kĩmwe gĩa ithatũ kĩa mũthenya gĩkĩaga ũtheri, o na kĩa ũtukũ o taguo. Ningĩ ngĩrora, ngĩigua rwĩgĩ rũkĩanĩrĩra na mũgambo mũnene rũmbũkĩĩte rũrĩ rĩerainĩ rũkoiga atĩrĩ, “Kaĩ mũgambo woka kuuma tũrumbeetainĩ tũtatũ tũrĩa araika acio angĩ atatũ makirie kũhuuha andũ arĩa matũũraga thĩ nĩmegũkorwo na thĩĩna-ĩ! Kaĩ nĩmegũkorwo na thĩĩna-ĩ! Kaĩ nĩmegũkorwo na thĩĩna-ĩ!”