 Maciira ma ũũragani matarĩ matuithanie “Ningĩ no kũhoteke kuoneke mũndũ ũũragĩirwo gĩthakainĩ bũrũriinĩ ũcio MWATHANI Ngai wanyu ekũmũhe, na mũtiũĩ nũũ ũmũũragĩĩte. Hĩndĩ ĩyo atongoria aanyu na atuithania makoimagara mathiĩ mathime ũraihu wa kuuma handũ hau mũndũ ũcio ooragĩirwo gũthiĩ nginya o itũũra rĩa matũũra marĩa mathiũrũrũkĩirie. Nao atongoria a itũũra rĩrĩa rĩrĩ hakuhĩ na kĩimba kĩu mathuure moori ya ng'ombe ĩtarĩ yarutithio wĩra. Atongoria acio maikũrũkie moori ĩyo kĩandainĩ kĩ na karũũĩ gegũtherera, handũ hatarĩ haaciimbwo kana hakahandwo. Marĩ o kũu kĩandainĩ kĩu moine moori ĩyo ngingo. Nao athĩnjĩri Ngai a mũhĩrĩga wa Lawi, mathiĩ ho tondũ nĩ o atuithania a maciira ma kũũragana. Acio nĩ o MWATHANI Ngai athuurĩĩte nĩguo mamũtungatagĩre na maraathimanage makĩgwetaga rĩĩtwa rĩake. Hĩndĩ ĩyo atongoria oothe arĩa moimĩĩte itũũra rĩu rĩkuhanĩrĩirie na harĩa mũndũ ũcio ooragĩirwo methambĩre mooko maao igũrũ rĩa moori ĩyo yunĩĩtwo ngingo makiugaga atĩrĩ, ‘Ithuĩ ti ithuĩ tũũragĩĩte mũndũ ũyũ, o na tũtiũĩ nũũ ũmũũragĩĩte. MWATHANI, twagũthaitha ohera andũ aaku a Isiraeli arĩa wahonokirie kuuma Misiri. Tuohere na ndũgaatũcookererie thakame ya mũndũ ũtarĩ na mahĩtia.’ Kwoguo, tondũ nĩmwathĩkĩire uuge wa MWATHANI, mũtigaacookererwo nĩ thakame ĩyo. Ũhoro wĩgiĩ atumia arĩa matahĩĩtwo mbaarainĩ “Na rĩĩrĩ, rĩrĩa MWATHANI Ngai wanyu akaamũhe ũhootani mbaarainĩ, mũtahe mĩgwate, mwahota gũkoona andũ a nja athaka mũngĩhikia. Mũkaamainũkia mĩciĩinĩ yanyu, meenjwo mĩtwe, marenge ndwara, na macenjie nguo. Thuutha wa ũguo maikare mĩciĩinĩ yanyu macakaĩre aciari aao handũ ha mweri ũmwe, thuutha ũcio mũcooke mũmahikie. Na rĩĩrĩ, mũngĩgaacooka mũigue atĩ mũtikũmeenda, mũkaamarekereria methiĩre o kũrĩa mangĩenda. Tondũ nĩmũgaakorwo mũkomeete nao, mũtingĩhota kũmatua ngombo o na kana kũmeendia. Ũhoro wĩgiĩ igai rĩa mwana wa kahĩĩ wa irigithaathi “Na rĩĩrĩ, mũndũ ahota gũkorwo na atumia eerĩ, nao mamũciarĩre aariũ, no rĩĩrĩ, mũũriũ wa irigithaathi akorwo arĩ wa mũtumia ũrĩa ateendeete. Rĩu-rĩ, hĩndĩ ya kũgaĩra ciana icio ũtonga wake, nĩamenyerere mũno ndakaanathuutũkanie na ũndũ wa kũhe mwana wa mũtumia ũrĩa eendeete igai inene, o na atarĩ we mũkũrũ. Nĩagĩrĩirwo nĩkũhe mwana ũcio wa kahĩĩ wa irigithaathi igai maita meerĩ, o na angĩkorwo nĩ wa mũtumia ũrĩa athũũrĩĩte. Mũndũ no mũhaka eetĩkĩre mwana wake wa irigithaathi na amũhe igai rĩrĩa rĩmwagĩrĩire. Ũhoro wĩgiĩ mwana wa kahĩĩ mũremi “Na rĩĩrĩ, no kũhoteke mũndũ akorwo na mũũriũ mũng'athia na mũremi, ũtangĩathĩkĩra aciari aake o na mangĩmũherithia. Hĩndĩ ĩyo aciari aake maagĩrĩirwo kũmũtwarĩra atongoria a itũũra rĩrĩa atũũraga nĩguo makamũciirithie. Nao aciari mathitange mũũriũ ũcio wao ta ũũ: ‘Atĩrĩĩrĩ, mũũriũ ũyũ witũ nĩ mũng'athia na mũremi na ndatwathĩkagĩra, ningĩ nĩ mũitangi mbeeca, na mũnyui njoohi mũno.’ Hĩndĩ ĩyo andũ oothe a itũũra mamũhũũre na mahiga nginya akue, makĩehererwo nĩ waganu ũcio gatagatĩinĩ kaao. Na rĩĩrĩ, mũndũ o wothe thĩinĩ wa Isiraeli aigua ũrĩa mũũriũ ũcio eekĩĩtwo etigĩre. Mawatho mwanya mwanya “Na rĩĩrĩ, mũndũ angĩgera ngero na atuĩrwo kũũragwo, nakĩo kĩimba gĩake gĩcuurio mũtĩ igũrũ,  kĩimba kĩu gĩtikaanaraare hau mũtĩinĩ. Kĩagĩrĩirwo nĩgũthikwo mũthenya o ro ũcio, nĩ ũndũ kĩimba gĩcuurĩĩtio mũtĩ igũrũ nĩkĩreehagĩre bũrũri kĩrumi kĩa Ngai. Kĩimba kĩu kĩagĩrĩirwo nĩgũthikwo nĩ geetha bũrũri ũrĩa MWATHANI Ngai wanyu ekũmũhe ndũkaanagwatwo nĩ thaahu.