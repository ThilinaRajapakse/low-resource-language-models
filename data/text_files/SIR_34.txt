 Mwĩĩro wa ngoro ndũkinyaga  Mwĩhoko wa mũndũ mũkĩĩgu ũkoragwo wĩ wa tũhũ na wa maheeni, na mwĩĩro wa ngoro cia andũ akĩĩgu nĩũtũmaga makene mũno. Mũndũ ũrĩa ũthikagĩrĩria mwĩĩro wa ngoro yake, atariĩ o ta mũndũ ũrĩa ũgeragia kũnyiita kĩĩruru kana ũteng'eragia rũhuuho arũnyiite. Kĩrĩa mũndũ akoragwo akĩĩĩra na ngoro yake gĩkoragwo gĩtarĩ ho o ta ũrĩa mũndũ oonaga gĩciicioinĩ mũndũ taake no ndarĩ ho. O ta ũrĩa gũtarĩ kĩndũ gĩtheru kĩngiuma harĩ kĩndũ gĩtarĩ gĩtheru, noguo gũtarĩ kĩndũ kĩngiuma harĩ kĩndũ gĩtarĩ kuo. Mwĩĩro wa ngoro, kũragũrĩrwo, na mũnyaka kana mũtino nĩ cia tũhũ. Thĩinĩ wacio mũndũ oonaga kĩrĩa we erirĩirie kuona. Tiga no ikorirwo ciumĩĩte kũrĩ Ũrĩa Ũrĩ Igũrũ mũno, ndũkaaneciirie ũhoro wacio. Amu mwĩĩro wa ngoro wanate andũ aingĩ mũno, na andũ arĩa maanawĩhoka matihootanaga. Gũtarĩ na mwĩĩro wa ngoro watho nĩũhingagio, na ũũgĩ nĩũtuagwo mũkinyanĩru biũ nĩ mĩario ya ma. Gũthianga Mũndũ ũthiangĩĩte nĩoĩ maũndũ maingĩ, na mũndũ woneete maũndũ maingĩ nĩaragia mĩario mĩega. Ndũngĩmenya maũndũ maingĩ angĩkorwo nduoneete maingĩ, na gũthiĩ nĩkũũhĩga. Gũthianga kũrĩa niĩ thiangĩĩte nĩgũtũmĩĩte nyone maũndũ maingĩ, o na ngamenya maũndũ maingĩ itangĩhota kũgweta. Ndaanakorwo ndĩ mĩtinoinĩ ya gĩkuũ maita maingĩ no ngahota kũhonoka nĩ ũndũ wa maũndũ marĩa ndanoona. Kũhe Mwathani gĩtĩĩo Andũ arĩa maheete Mwathani gĩtĩĩo nĩmagaatũũra muoyo, amu mwĩhoko wao ũkoragwo ũrĩ harĩ ũrĩa ũngĩmahonokia. Mũndũ ũrĩa ũheete Mwathani gĩtĩĩo ndarĩ hingo ageetigĩra, o na ndarĩ hingo akaigua guoya nĩ amu mwĩhoko wake wĩ harĩ we. Gũkena nĩ mũndũ ũrĩa ũheete Mwathani gĩtĩĩo, nĩamenyaga nũũ ũmũnyiitagĩrĩra. Mwathani nĩaroraga arĩa mamwendeete; we nĩ we ũmenyereri wa hinya na ũgitĩri mũrũmu; we nĩ we kĩĩgitio kuuma kũrĩ rũhuuho rũrĩa rũhiũ, na kĩĩruru gĩa kwĩyũo riũa rĩa mĩaraho; nĩ we mũrangĩri wa mũndũ ndakaahĩngwo na mũgitĩri wa mũndũ ndakaagũe. We nĩamakenagia, na akahe maitho maao ũtheri; nĩamaheaga ũgima wa mwĩrĩ, na muoyo o na iraathimo. Kũruta magongoona Mũndũ angĩruta igongoona kĩndũ kĩrĩa ooneete na njĩra ya mahĩtia, igongoona rĩu nĩrĩkoragwo na ũcuuke, na rĩtiĩtĩkĩrĩkaga. Ũrĩa Ũrĩ Igũrũ Mũno ndakenagio nĩ magongoona ma arĩa matarĩ athingu, gũtirĩ magongoona maingĩ atĩa mangĩhota kũhorohia nĩ ũndũ wa meehia maao. Mũndũ ũrĩa ũiyaga kuuma kũrĩ mũthĩĩni agathiĩ kũruta igongoona, atariĩ ta mũndũ ũrĩa ũũragaga kahĩĩ ithe akĩonaga. Irio nĩcio muoyo kũrĩ andũ arĩa athĩĩni, na kũmatuunya no ũndũ ũmwe na kũmooraga. Gũtuunya mũndũ ũrĩa ũngĩ kĩndũ gĩa kũrĩa no ũndũ ũmwe na kũmũũraga, na kũgiria mũndũ wa wĩra mũcaara wake no ũndũ ũmwe na kũmũũraga.  Rĩrĩa mũndũ ũmwe egwaka, naake ũngĩ agatharũria-rĩ, nĩ kĩĩ magĩaga nakĩo nĩ ũndũ wa wĩra ũcio wao? Rĩrĩa mũndũ ũmwe ekũhooya naake ũngĩ akarumana-rĩ, nĩ ũrĩkũ Mwathani egũthikĩrĩria? Mũndũ angĩĩthamba mooko thuutha wa kũhuutia kĩimba acooke akĩhuutie rĩngĩ-rĩ, bata wake wa gwĩthamba ũkiuma ũrĩkũ? Kwoguo mũndũ angĩĩhinga tondũ wa meehia maake, acooke oimagara athiĩ ageeke meehia o macio-rĩ, nũũ ũngĩthikĩrĩria mahooya maake? Na nĩ kĩĩ agĩĩte nakĩo tondũ wa kwĩnyiihia?