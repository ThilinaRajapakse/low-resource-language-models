  Matukũinĩ marĩa Jothamu, Ahazu, na Hezekia maarĩ athamaki a Juda, MWATHANI nĩaheire Mika ndũmĩrĩri. Aamũguũrĩirie maũndũ maya moothe maakoniĩ Samaria na Jerusalemu. Mika oimĩĩte itũũra rĩa Moreshethu. Gũcakaĩra Samaria na Jerusalemu Inyuothe andũ a ndũũrĩrĩ, taiguai! Inyuothe mũtũũraga thĩ, thikĩrĩriai! Rekeei MWATHANI Ngai amũthitange. Mũthikĩrĩriei arĩ Hekaarũinĩ yake theru. Atĩrĩĩrĩ, MWATHANI nĩarooka kuuma handũ haake harĩa hatheru; nĩegũikũrũka agerere tũcũmbĩrĩ twa irĩma. Nacio irĩma irĩ rungu rwake nĩigaatweka o ta mũhũra ũrĩ mwakiinĩ; igaikũrũka ciĩitĩrĩre mĩkuru ta maaĩ magĩikũrũka handũ he na mũharũrũko. Maũndũ maya moothe megwĩkĩka tondũ Aisiraeli nĩmeehĩĩtie na magookĩrĩra Ngai. Nũũ wĩ na mahĩtia tondũ wa Aisiraeli gũũkĩrĩra Ngai? Nĩ Samaria itũũra rĩrĩa rĩnene! Nũũ wĩ na mahĩtia tondũ wa ũhooi mĩhianano ũrĩa wĩ Juda? Nĩ Jerusalemu! Kwa ũguo nĩngũtua Samaria kĩrũndo kĩa mahiga bũrũriinĩ, ngũgũtua kũndũ gwakũhandwo mĩthabibũ. Nĩngũita mahiga ma itũũra rĩu mũkuruinĩ na humbũrie mĩthingi yarĩo. Ngai cia mĩhianano ciarĩo nĩigũthuthangwo, indo ciothe iria aka a maraaya a hekaarũ maheagwo icinwo na mwaki, na mĩhianano yarĩo yothe ĩtuuo ya tũhũ. Samaria yagĩire na indo icio na njĩra ya kũhũũra ũmaraaya, no rĩu thũ igaakuua indo icio icicookerie aka a maraaya a kũndũ kũngĩ. Mika agĩkiuga atĩrĩ, “Nĩ ũndũ wa ũguo nĩngũcakaya na ndĩre. Nguonania kĩeha gĩakwa na ũndũ wa gũthiĩ njaga, na itarĩ iraatũ. Ngũgirĩka ta mbwe na ngae ta nyaga. Amu ironda cia Samaria itingĩhoneka, na Juda o nayo ĩrĩ hakuhĩ gũthĩĩnĩka o ro ũguo; kwanangwo nĩgũkinyĩĩte kĩhingoinĩ kĩa Jerusalemu kũrĩa andũ aakwa matũũraga.” Thũ gũkuhĩrĩria Jerusalemu Mũtikaae kũhe andũ a Gathu ũhoro ũcio; mũtikaae kũreka moone mũkĩrĩra. Inyuĩ andũ a Bethi Leafara-rĩ, mwĩgaragariei rũkũngũinĩ. Inyuĩ andũ a Shafiri-rĩ, thiĩi ithaamĩrio mwĩ njaga na mũconokeete, na inyuĩ andũ a Zaanani mũtikaae kuuma itũũrainĩ rĩanyu. Mwaigua andũ a Bethezeli magĩcakaya mũkaamenya atĩ kũu gũtirĩ handũ hangĩũrĩrwo. Andũ a Marothu maikarĩĩte mathethũkĩire maũndũ meega, amu MWATHANI nĩaikũrũkĩĩtie ũũru nginya kĩhingoinĩ kĩa Jerusalemu. Inyuĩ atũũri a Lakishi, ohereraai ngaari cianyu mbarathi. Inyuĩ nĩmwegerekanirie na andũ a Isiraeli mũgĩĩka meehia ta maao, na kwoguo mũgĩgĩtũma andũ a Jerusalemu meehie. Rĩu inyuĩ andũ a Juda ugĩraai itũũra rĩa Moreshethu Gathu ũhoro. Athamaki a Isiraeli matigaateithĩrĩrio nĩ andũ a itũũra rĩa Akizibu.  Inyuĩ andũ a Maresha, MWATHANI nĩekũmũnengerana kũrĩ thũ, nayo ĩĩnyiitĩre itũũra rĩanyu. Anene a Isiraeli nĩmegũthiĩ kwĩhitha ngurungainĩ ya Adulamu. Inyuĩ andũ a Juda enjaai njuĩrĩ mũcakaĩre ciana cianyu iria mwendeete, mwĩĩkĩreei ihara ta rwĩgĩ amu ciana cianyu ikũrutwo kũrĩ inyuĩ itwarwo ithaamĩrio.