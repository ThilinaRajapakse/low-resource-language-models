 Araika na matũhũũhũ ma mũthia  Nĩndacookire ngĩona ũrirũ ũngĩ kũũria matuinĩ, naguo warĩ mũnene na wa kũgegania. Ndoonire araika mũgwanja maarĩ na matũhũũhũ mũgwanja ma mũthia, amu macio nĩmo marĩĩkĩrĩirie maraakara ma Ngai. Ngĩcooka ngĩona kĩndũ kĩahaanaga ta arĩ iria rĩa gĩciicio rĩtukanĩĩtio na mwaki. Nao andũ arĩa maahooteete nyamũ ĩrĩa na mũhianano wayo o na makahoota ũrĩa rĩĩtwa rĩake rĩarũũgamĩrĩirwo nĩ namba ĩrĩa, marũũgamĩĩte rũteereinĩ rwa iria rĩu rĩa gĩciicio. Nao maanyiitĩĩte inanda maaheetwo nĩ Ngai, na mainaga rwĩmbo rwa Musa ndungata ya Ngai o hamwe na rwa Gatũrũme makoiga atĩrĩ: “Mwathani Ngai Mwene Hinya Wothe, ciĩko ciaku nĩ nene na cia kũgegania! Mũthamaki wa ndũũrĩrĩ#. Ndũũrĩrĩ: Maandĩko mamwe moigaga “wa tene na tene.” njĩra ciaku nĩ cia kĩhooto na cia ma!  Nũũ ũtangĩkũhe gĩtĩĩo, na akumie rĩĩtwa rĩaku, wee Mwathani? Amu we no we wiki mũtheru. Andũ a ndũũrĩrĩ ciothe nĩmagooka magũthaathaiye, tondũ ciĩko ciaku cia kĩhooto nĩcioneetwo nĩ andũ oothe.”  Thuutha wa ũguo, ngĩona Hekaarũ ya Hema ya ũira ĩrĩa ĩrĩ kũu igũrũ yahingũrwo. Nakuo kũu Hekaarũinĩ gũkiuma araika mũgwanja maarĩ na matũhũũhũ mũgwanja. Nao mehumbĩĩte nguo cia gataani theru ciahenagia, na makeyoha mĩcibi ya thahabu gĩthũri. Nakĩo kĩũmbe kĩmwe kĩa iria inya i muoyo gĩkĩnengera araika acio mũgwanja mbakũri mũgwanja cia thahabu ciyũrĩĩte maraakara ma Ngai ũrĩa ũtũũraga muoyo tene na tene.  Nayo Hekaarũ ĩkĩiyũra ndoogo kuuma riiriinĩ na hinyainĩ wa Ngai, na gũtirĩ mũndũ ũngĩahotire gũtoonya kũu Hekaarũ kinya rĩrĩa matũhũũhũ macio mũgwanja ma araika acio mũgwanja maarĩĩkĩrĩirie.