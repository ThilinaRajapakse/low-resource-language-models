 Ihooya rĩa kũhoera wagĩrĩru wa bũrũri#. Thaburi ĩno yandĩkirwo nĩ aariũ a Kora. MWATHANI, nĩwaiguĩrĩire tha bũrũri waku; nĩwacookeirie Isiraeli ũtonga wake. Nĩwarekeire andũ aaku mahĩtia maao; meehia maao moothe wee nĩwamooheire. Nĩwatigire kũng'ũrĩka nĩ ũndũ wao na ũgĩthirwo nĩ maraakara mekũrĩrĩmbũka marĩa warĩ namo.  Gĩtũgaacĩrithie rĩngĩ Ngai mũhonokia witũ, na ũtige gũikara ũtũraakarĩire! Ũgũtũũra ũtũraakarĩire nginya tene na tene? Gũtirĩ hĩndĩ maraakara maaku magaathira? Tũhe hinya o rĩngĩ, na ithuĩ, andũ aaku, nĩtũgũkũgooca. Tuonie ũtugi waku, MWATHANI, na ũtũhonokie.  Rĩu-rĩ, nĩthikĩrĩirie ũrĩa MWATHANI Ngai aroiga, aratũĩrĩra thaayũ, ithuĩ andũ aake kĩũmbe, tũngĩaga gũcookerera mĩthiĩre iitũ ya ũrimũ. Ti itherũ nĩehaarĩirie kũhonokia arĩa mamũtĩĩĩte, nĩguo riiri wake ũtũũre bũrũriinĩ witũ.  Wendo na ũhoro wa ma nĩirĩcemania; ũthingu na thaayũ nĩirĩmumunyana. Wĩhokeku ũrĩkunũkaga kuuma na thĩ, naguo ũthingu ũcũũthagĩrĩrie ũrĩ o igũrũ. MWATHANI nĩarĩtũtongia, naguo bũrũri witũ ũgĩe na magetha maingĩ. Ũthingu ũrĩthiaga MWATHANI mbere, ũmũhaaragĩrĩrie njĩra.