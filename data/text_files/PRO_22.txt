 Kaba kũgĩa rĩĩtwa rĩega gũkĩra gũtonga, nakĩo gĩtĩĩo nĩ kĩega gũkĩra betha na thahabu. Andũ arĩa itonga na athĩĩni maigananĩĩtio ũndũ ũmwe; MWATHANI nĩ we wamoombire oothe. Mũndũ mũũgĩ oonaga ũgwati akaweherera, ĩndĩ kĩrimũ nĩgũtũnga kĩũtũngaga gĩkaniinwo. Gwathĩkĩra MWATHANI na kwĩnyiihia, gũtũmaga mũndũ atonge, atĩĩo na atũũre matukũ maingĩ. Angĩkorwo wee mwene nĩ wenda muoyo waku, eherera mĩtego ĩrĩa ĩgwatagia andũ arĩa aaganu. Onia mwana mũtũũrĩre ũrĩa mwega, na ndarĩ hingo akaariganĩrwo nĩguo matukũinĩ maake moothe. Athĩĩni matũũraga me ngombo cia itonga, na ũrĩa ũkombaga atũũraga e ngombo ya mũmũkomberi. Ũrĩa wogomagia ciira nĩ haaro egĩĩragĩra, nĩ rũthanju rwa kwĩhũũra etuagĩra. Mũndũ ũheaga athĩĩni gĩa kũrĩa nĩaraathimagwo. Ingata mũndũ wa rũng'athio, na ngarari, ngũĩ na irumi nĩigũthira. Mũndũ ũrĩ ngoro theru na waragia wega, mũthamaki no amũtue mũraatawe. Maitho ma MWATHANI macũũthagĩrĩria arĩa oogĩ, arĩa maaragia maheeni nĩareganaga nao. Kĩgũũta gĩikaraga o ro mũciĩ, tondũ kĩĩgwatagia nĩgĩkũrĩĩo nĩ mũrũũthi kĩoimagara. Mĩario ya mũndũ wa nja mwaganu nĩ ta irima iriku, rĩgũaga mũndũ ũraakarĩirwo nĩ MWATHANI. Ciana nĩciendeete mũno gwĩka maũndũ ma ũrimũ, ĩndĩ rũthanju nĩrũtũmaga ciĩrute mĩtugo mĩega. Ũrĩa ũhinyagĩrĩria athĩĩni nĩguo atonge, kana agatwaragĩra itonga iheeo atuĩkaga mũthĩĩni. Thimo mĩrongo ĩtatũ Thikĩrĩria ũigue ciugo iria cianario nĩ andũ arĩa oogĩ; ngoro yaku ta nĩrũmie ũrutani wakwa. Nĩ wega gũtũũra ũciririkanaga, na ningĩ ũgacigwetaga hingo ciothe ũkĩaria. Ndĩrakũmenyithia ciugo icio mũthenya ũyũ wa ũũmũũthĩ; nĩguo ũtũũre wĩhokeete MWATHANI. Ngũkwandĩkĩra thimo mĩrongo ĩtatũ ikoniĩ ũtaaro o na ũmenyo. Nĩirĩkũmenyithagia ũrĩa ũhoro wa ma ũtariĩ, ningĩ watũmwo ũkamenya ũrĩa ũrĩcookagĩria agũtũmi ũhoro wa ma. -- Menya ũkaahinyĩrĩria mũthĩĩni tondũ wĩ na ũhoti wa gwĩka ũguo, kana ũhinyĩrĩrie mũndũ ũtarĩ na hinya mwĩ ciirainĩ naake. Nĩ amu MWATHANI nĩ we ũgatuĩka wa kũmaarĩrĩria, na amarĩhĩrie harĩ arĩa maramahinyĩrĩria. -- Ndũkaanatume ndũgũ na mũndũ ũhiũhaga kũraakara, kana ũthiĩ rũgendo na mũndũ wa mang'ũrĩ, nĩ geetha ndũkaae kũnyiita mĩtugo yake, mũtũũrĩre waku ũgĩthũũkane. -- Ndũkaanatuĩke wa kũrũũgamĩrĩra mũndũ agĩkomba thiirĩ. Ũngĩgaakĩaga gĩa kũrĩha nakĩo, ũgaatuunywo o na ũrĩrĩ ũrĩa ũkomagĩra. -- Menya gũkaanakũũra mũtĩ wa tene wa mũhaka ũrĩa maathooguo maahandire. -- Mũruti wa wĩra wĩ kĩyo-rĩ, ũcio no atuĩke wa gũtwaranaga na mũthamaki, ti wa gũtwaranaga na tũmũndũ o ũguo tũtarĩ kĩene.