 Atũmwo a Kristũ Andũ maagĩrĩirwo nĩgũtuonaga ta ndungata cia Kristũ iria ciĩhokeirwo maũndũ ma hitho cia Ngai. Ndungata iria ciĩhokeirwo indo ciagĩrĩirwo nĩ gũkorwo irĩ njĩhokeku harĩ mwathani wacio. Harĩ niĩ-rĩ, gũtuĩrwo nĩ inyuĩ o na kana nĩ igooti rĩa andũ gũtiimakagia; o na niĩ mwene ndiĩtuagĩra. Niĩ ndirĩ ũndũ o na ũmwe ingĩĩcuukĩra, no ũguo ti kuuga atĩ ndĩ mwagĩrĩru, ũrĩa ũnduagĩra nĩ Mwathani. Kwoguo mũtiagĩrĩirwo nĩgũtua ũndũ mbere ya hĩndĩ ĩrĩa yagĩrĩire, etereraai Mwathani ooke. Hĩndĩ ĩyo nĩakaareehe ũtheriinĩ maũndũ moothe marĩa mahithĩĩtwo ndumainĩ na oimbũre maũndũ marĩa mahithe marĩa andũ meciiragia na ngoro. Na rĩĩrĩ, hĩndĩ ĩyo mũndũ o wothe nĩakaagaathĩrĩrio nĩ Ngai ta ũrĩa aagĩrĩirwo. Maũndũinĩ maya moothe ndĩraheana ngerekano iitũ na Apolo nĩ ũndũ wanyu aariũ na aarĩ a Ithe witũ, nĩ geetha mwĩrute na ithuĩ mũtikahĩtie ũrĩa kwandĩkĩĩtwo atĩ mũndũ ndagetĩĩe na ũndũ wa kwenda mũndũ ũmwe agathũũra ũrĩa ũngĩ. Tondũ rĩĩrĩ, wee ũrĩ na ũtiganu na andũ arĩa angĩ? Nĩ kĩĩ wĩ nakĩo ũtaaheirwo? Na akorwo nĩkũheeo waheirwo-rĩ, ũgĩĩtĩĩaga nĩkĩ ta atarĩ kũheeo waheirwo? Inyuĩ-rĩ, nĩmũgĩĩte na maũndũ moothe marĩa mwagĩrĩirwo kũgĩa namo? Nĩmũrĩĩkĩĩtie gũtonga? Nĩmũtuĩkĩĩte athamaki, o na gũtuĩka ithuĩ tũtirĩ athamaki? Naarĩ korwo mũrĩ athamaki nĩ geetha tũtuĩke athamaki hamwe na inyuĩ! Tondũ nguona ta Ngai aatũtuire ithuĩ atũmwo tuonekage ta tũrĩ a thuutha harĩ andũ oothe, o ta andũ matuĩrĩirwo kũũragwo, tũgatuĩka kĩndũ gĩa kwĩrorerwo nĩ thĩ, araika na andũ. Ithuĩ tũtuĩkĩĩte irimũ nĩ ũndũ wa Kristũ, no inyuĩ mũrĩ oogĩ tondũ mũrĩ thĩinĩ wa Kristũ! Ithuĩ nĩkwaga twagĩĩte hinya, no inyuĩ mwĩ naguo! Inyuĩ nĩmũtĩĩĩtwo na ithuĩ tũkamenwo! Kinya o na ihinda rĩĩrĩ no tũhũũtaga na tũkanyoota; twĩhumbaga nguo ndarũku; nĩtũhũũragwo; tũtikoragwo na ũikaro;  ningĩ nĩtwĩnogagia na kũruta wĩra na mooko maitũ. Hĩndĩ ĩrĩa twarumwo nĩ andũ, ithuĩ nĩkũraathima tũmaraathimaga; rĩrĩa twanyariirwo, nĩkũũmĩrĩria tũũmagĩrĩria; rĩrĩa twarumwo, ithuĩ twaragia o wega. Tũtuĩkĩĩte ta mathangũ ma kwĩrihũraga na andũ, tũgagĩtuĩka kĩndũ kĩ magigi kinya o na rĩu! Ndirandĩka ũhoro ũyũ atĩ nĩguo ndĩmũconore, no nĩ geetha ndĩmũtaare ta ciana ciakwa iria nyendeete. O na kũngĩkorwo mwĩ na arutani ngiri na ngiri ũhoroinĩ wa Kristũ Jesũ-rĩ, mũtirĩ na maithe maingĩ. Nĩ gũkorwo thĩinĩ wa Kristũ nĩ niĩ ndamũciarire rĩrĩa ndamũhunjĩirie Ũhoro Mwega.  Kwoguo ndamũthaitha mũrũmĩrĩre mũhiano wakwa. Nĩ ũndũ ũcio nĩndamũtũmĩra mwana wakwa Timotheo, ũrĩa nyendeete, na mũndũ mwĩhokeku thĩinĩ wa Mwathani. Nĩekũmũririkania maũndũ marĩa nũmagĩrĩra mũtũũrĩreinĩ wakwa mwerũ ndĩ thĩinĩ wa Kristũ Jesũ na no mo ndutanaga makanithainĩ kũndũ guothe. Amwe aanyu nĩmaretĩĩa tondũ mareciiria atĩ ndigũũka kũmũceerera. No Mwathani eenda, nĩngũũka o na ihenya kũrĩ inyuĩ, na nĩndĩkĩmenya ũrĩa hinya wa acio maretĩĩa ũigana, no ti ũrĩa maroiga. Amu ũthamaki wa Ngai ti wa mĩario mĩtheri no nĩ wa hinya. Atĩrĩĩrĩ, mũkwenda atĩa? Mũkwenda njũke kũrĩ inyuĩ na kĩboko kana na roho wa wendani na hooreire?