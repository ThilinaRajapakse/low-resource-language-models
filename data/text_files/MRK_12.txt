 Ngerekano ya akombori a mũgũnda wa mĩthabibũ (Mat .-; Luk .-)  Thuutha ũcio Jesũ akĩmaarĩria na ngerekano akĩmeera atĩrĩ, “Hĩndĩ ĩmwe nĩkwarĩ mũndũ wahandire Thabibũ mũgũndainĩ wake. Agĩcooka akĩũirigĩra, akĩenja irima rĩa kũhihĩra, agĩcooka agĩaka nyũmba ya arangĩri. Naake akĩũkomborithia, agĩthiĩ bũrũri ũngĩ. Hĩndĩ ya kũgetha thabibũ yakinya, agĩtũmĩra arĩa maakomboreete ngombo ĩkaneeo igai rĩake rĩa magetha. Nao akombori acio makĩnyiita ngombo ĩyo, makĩmĩhũũra, magĩcooka makĩmĩingata mooko matheri. Mwene mũgũnda agĩcooka agĩtũma ngombo ĩngĩ, nao akombori acio makĩmĩhũũra, makĩmĩtiihangia mũtwe, na makĩmĩĩka maũndũ maingĩ mooru. Agĩcooka agĩtũma ĩngĩ o rĩngĩ, nayo ĩyo makĩmĩnyiita makĩmĩũraga. Ningĩ akĩmarekeria ngombo ingĩ nyingĩ o magĩciĩkaga maũndũ ta macio, imwe makahũũra, iria ingĩ nacio makooraga. Kwoguo mũndũ ũcio ndaarĩ na ũngĩ wa gũtũma tiga o mũrũ wake ũrĩa eendeete mũno. Marigĩrĩrioinĩ agĩkĩmũtũma akiugaga atĩrĩ, ‘Ndĩ na ma nĩmekũhe mũrũ wakwa gĩtĩĩo.’ No akombori acio makĩĩrana atĩrĩ, ‘Ũyũ nĩ we ũkaagaya mũgũnda ũyũ; nĩtũmũũrageei na nĩtũkũrigia na igai rĩake!’ Magĩkĩmũnyiita makĩmũũraga na magĩikia mwĩrĩ wake na kũu nja ya mũgũnda ũcio.” Naake Jesũ agĩthiĩ na mbere kwaria akĩũria atĩrĩ, “Mwene mũgũnda ageeka atĩa? Agooka amoorage, akomborithie mũgũnda ũcio wake wa mĩthabibũ andũ angĩ.  Gũtirĩ nganja nĩmũthoomeete maandĩko harĩa hoigaga atĩrĩ, ‘Ihiga rĩrĩa aaki maaregire nĩrĩo rĩtuĩkĩĩte rĩa bata mũthingiinĩ. Nĩ Mwathani wekire ũguo, na ũndũ ũcio nĩ wa magegania tũkĩwona!’ ” Nao anene a Ayahudi makĩgeria kũmũnyiita tondũ nĩmaamenyire atĩ nĩ o aaragia ũhoro wao na ngerekano ĩyo. No magĩĩtigĩra andũ, magĩkĩmũtiga magĩĩthiĩra. Kĩũria gĩkoniĩ kũrĩha igooti (Mat .-; Luk .-) Nao Afarisai amwe, o hamwe na andũ amwe a kĩama kĩa Aherodia, magĩtũmwo kũrĩ Jesũ nĩguo mamũtege na mĩario yake. Magĩgĩũka makĩmwĩra atĩrĩ, “Mũrutani, nĩtũũĩ atĩ wĩ wa ma, na ndũrĩ mũndũ wĩtigagĩra, amu ndũroraga ũrĩa andũ matariĩ, no ũrutanaga na ma ũhoro wa Ngai. Rĩu-rĩ, Watho witũ nĩwĩtĩkĩrĩĩtie tũrutagĩre mũthamaki wa Roma igooti? Tũrutage kana tũtikaarutage?” No we Jesũ aamenya ũhinga wao agĩkĩmooria atĩrĩ, “Mũrangeria nĩkĩ? Tareeheei mbeeca ndĩmĩone.” Nao magĩkĩmũreehere mbeeca, naake akĩmooria atĩrĩ, “Mbica ĩno na rĩĩtwa rĩĩrĩ nĩ cia ũ?” Nao makĩmwĩra atĩ nĩ cia mũthamaki wa Roma. Naake Jesũ akĩmeera atĩrĩ, “Rutagĩraai mũthamaki wa Roma kĩrĩa gĩ gĩake, na Ngai kĩrĩa gĩ gĩake.” Nao andũ acio makĩgega mũno nĩ ũndũ wa ũguo aameerire. Kĩũria gĩkoniĩ kũriũka (Mat .-; Luk .-)  Thuutha ũcio Asadukai, arĩa moigaga atĩ andũ arĩa akuũ matikaariũka, magĩũka kwĩ Jesũ makĩmũũria atĩrĩ,  “Mũrutani, Musa nĩatwandĩkĩire atĩrĩ, ‘Mũndũ angĩkua atige mũtumia wake atarĩ aagĩa mwana, mũrũ wa nyina no mũhaka ahikie mũtumia ũcio nĩ geetha acookerie mũrũ wa nyina mbeũ.’ Rĩu-rĩ, nĩkwarĩ na aariũ mũgwanja a nyina ũmwe,na ũrĩa mũkũrũ wao akĩhikania, agĩcooka agĩkua na ndatige ciana. Naake wa keerĩ agĩcooka akĩhikia mũtumia ũcio, no o naake agĩcooka agĩkua na ndatige ciana. O na wa gatatũ o naake agĩkua na acio angĩ o taguo. Na rĩĩrĩ oothe mũgwanja magĩkĩmũhikia, magĩkua matarĩ ciana. Thuutha wao oothe mũtumia ũcio o naake agĩkua. Rĩu-rĩ, rĩrĩa arĩa akuũ magaakĩriũka-rĩ, mũtumia ũcio agaagĩtuĩka wa ũ, nĩ ũndũ oothe mũgwanja nĩmaamũhikĩĩtie?” Naake Jesũ akĩmacookeria atĩrĩ, “Nĩmũhĩtĩĩtie nĩ ũndũ mũtiũĩ Maandĩko kana hinya wa Ngai. Amu rĩrĩa akuũ makaariũka magaakorwo mahaana ta araika arĩa me igũrũ, matikaahikanagia kana makahika.  Naguo ũhoro wa kũriũkio kwa arĩa akuũ-rĩ, kaĩ mũtarĩ mwathooma Wathoinĩ wa Musa, ũhoro wa kĩhinga gĩkĩhĩa? Watho ũcio wonanĩĩtie ũrĩa Ngai aarĩirie Musa akĩmwĩra atĩrĩ, ‘Nĩ niĩ Ngai wa Aburahamu, Isaaka, na Jakubu.’ We nĩ Ngai wa arĩa me muoyo, ti Ngai wa arĩa akuũ. Inyuĩ mũhĩtĩĩtie mũno!” Rĩathani rĩrĩa inene (Mat .-; Luk .-)  Na rĩĩrĩ, nĩhaarĩ mũrutani ũmwe wa Watho wathikagĩrĩria mĩario ĩyo, naake aigua atĩ Jesũ nĩacookeria Asadukai wega akĩmũũria atĩrĩ, “Nĩ rĩathani rĩrĩkũ rĩĩrĩ bata gũkĩra marĩa mangĩ moothe?”  Naake Jesũ akĩmũcookeria atĩrĩ, “Rĩathani rĩrĩa rĩ bata mũno makĩria nĩ rĩĩrĩ, ‘Taigua wee Isiraeli! Mwathani Ngai witũ no we wiki Mwathani. Nĩ ũndũ ũcio, enda Mwathani Ngai waku na ngoro yaku yothe, o na muoyo waku wothe, o na meciiria maaku moothe, o na hinya waku wothe.’  Narĩo rĩa keerĩ no ta rĩu, ‘Enda mũndũ ũrĩa mũrigainie naake o ta ũrĩa wĩyendeete wee mwene.’ Gũtirĩ rĩathani rĩngĩ rĩrĩ bata gũkĩra macio meerĩ.”  Naake mũrutani ũcio wa Watho akĩĩra Jesũ atĩrĩ, “Nĩwoiga ma mũrutani, atĩ Mwathani Ngai no we wiki, na atĩ gũtirĩ ũngĩ tiga we.  Na atĩ no mũhaka mũndũ amwende na ngoro yake yothe, na meciiria maake moothe, o na hinya wake wothe; na ende mũndũ ũrĩa ũngĩ o ta ũrĩa eyendeete we mwene. Kũhingia maathani maya meerĩ kũrĩ na bata gũkĩra magongoona moothe ma njino, o na ma mĩthemba ĩrĩa ĩngĩ yothe.” Naake Jesũ aigua mũndũ ũcio nĩacookia wega akĩmwĩra atĩrĩ, “Wee ndũrĩ haraihu na Ũthamaki wa Ngai.” Na thuutha ũcio gũtirĩ mũndũ wacookire kũũmĩrĩria kũmũũria kĩũria. Kĩũria gĩkoniĩ Kristũ (Mat .-; Luk .-) Rĩrĩa Jesũ aarutanaga Hekaarũinĩ akĩũria atĩrĩ, “Arutani a Watho moigaga atĩ Kristũ nĩ wa Daudi atĩa?  Githĩ Daudi we mwene ahotithĩĩtio nĩ Roho Mũtheru ndoigire atĩrĩ: ‘Mwathani eerire Mwathani wakwa atĩrĩ, Ikara thĩ mwena wakwa wa ũrĩo kinya rĩrĩa ngaatũma ũrangĩrĩrie thũ ciaku.’ Angĩkorwo Daudi we mwene nĩamwĩtire Mwathani-rĩ, Kristũ angĩgĩkorwo arĩ Mũrũ wa Daudi atĩa?” Jesũ kwĩra andũ memenyerere arutani a Watho (Mat .-; Luk .-) Na nĩhaarĩ na andũ aingĩ maathikagĩrĩria Jesũ, magakena nĩ ũndũ wa ũrĩa oigaga. Naake akĩmaruta akĩmeera atĩrĩ, “Mwĩmenyerereei arutani a Watho arĩa meendeete gũthiĩ meekĩrĩĩte nguo ndaaya, o na kũgeithagĩrio ndũũnyũinĩ. Ningĩ makeenda kũheagwo itĩ cia mbere thunagogiinĩ o na handũ ha gĩtĩĩo marugainĩ. Acio no o matoonyagĩrĩra atumia a ndigwa na makaiya indo kuuma mĩciĩ yao, na nĩ ũndũ wa kwenda kwĩyonania nĩmaraihagia mahooya. Iherithia rĩao rĩgaakorwo rĩ inene.” Mũhothi wa mũtumia wa ndigwa (Luk .-) Na rĩrĩa Jesũ aikaire thĩ kũu Hekaarũinĩ hakuhĩ na harĩa andũ maahothagĩra, nĩeroragĩra andũ makĩhotha. Nacio itonga nyingĩ igĩikia mbeeca nyingĩ hau haahothagĩrwo. No hagĩũka mũtumia mũthĩĩni wa ndigwa agĩikia tũthendi twĩrĩ, na mũigana watuo nĩ ta kĩng'ootore kĩmwe. Naake Jesũ agĩĩta arutwo aake akĩmeera atĩrĩ, “Ngũmwĩra atĩrĩ na ma atĩ, mũtumia ũyũ mũthĩĩni wa ndigwa nĩaikia mbeeca nyingĩ gathandũkũinĩ ka mũhothi gũkĩra arĩa angĩ oothe mahotha. Amu arĩa angĩ mahotha matigari ma ũtonga wao, no we arĩ mũthĩĩni ũguo wothe ahotha iria ciothe oima nacio, na aheana mũthiithũ wake wothe.”