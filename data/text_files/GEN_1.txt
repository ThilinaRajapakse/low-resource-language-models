 Rũgano rwa kũũmbwo kwa indo ciothe O kĩambĩrĩriainĩ rĩrĩa Ngai oombire thĩ na igũrũ-rĩ, thĩ ndĩarĩ ũrĩa yatariĩ, na ndĩarĩ na kĩndũ. Maaĩ maingĩ me na ndiihũ maahumbĩrĩĩte kũndũ guothe, nayo nduma yarĩ kũndũ guothe, naake Roho wa Ngai#. Roho wa Ngai: Kana; hinya wa Ngai; rũhuuho kuuma kwĩ Ngai; kana; rũhuuho rwa kũgegania. aathiũrũrũkaga igũrũ wa maaĩ macio.  Naake Ngai akiuga atĩrĩ, “Nĩkũgĩe ũtheri” gũgĩkĩgĩa ũtheri. Ngai akĩona atĩ ũtheri nĩ mwega; akĩgayania ũtheri na nduma, ũtheri akĩwĩta “Mũthenya” nayo nduma akĩmĩĩta “Ũtukũ.” Nakuo gũgĩtuka, gũgĩcooka gũgĩkĩa.Ũcio nĩguo warĩ mũthenya wa mbere.  Ningĩ Ngai akiuga atĩrĩ, “Nĩkũgĩe mũtambũrũko wa kũgayania maaĩ maita meerĩ.” Ngai agĩgĩthondeka mũtambũrũko ũcio, akĩamũrania maaĩ marĩa maarĩ rungu rwaguo na marĩa maarĩ igũrũ rĩaguo. Gũgĩgĩtuĩka o ũguo. Agĩĩta mũtambũrũko ũcio, “Igũrũ.” Nakuo gũgĩtuka, gũgĩcooka gũgĩkĩa. Ũcio nĩguo warĩ mũthenya wa keerĩ. Ningĩ Ngai akiuga atĩrĩ, “Maaĩ marĩa me rungu rwa matu nĩmacookanĩrĩre hamwe nĩguo kũgĩe kũndũ gũtarĩ maaĩ.” Gũgĩgĩtuĩka o ũguo. Kũndũ kũu gũtaarĩ maaĩ agĩgwĩta, “Thĩ,” namo maaĩ marĩa maacookanĩrĩire hamwe akĩmeeta “Iria.” Naake Ngai akĩona atĩ ũguo nĩ wega. Ningĩ Ngai akiuga atĩrĩ, “Thĩ nĩrute mĩmera ya mĩthemba yothe; mĩmera ĩrĩa ĩciaraga mbegũ na mĩmera ĩrĩa ĩciaraga matunda me na mbegũ, o mũmera kũringana na mũthemba waguo.” Gũgĩgĩtuĩka o ũguo. Thĩ ĩkĩruta mĩmera ya mĩthemba yothe. Naake Ngai akĩona atĩ ũguo nĩ wega. Nakuo gũgĩtuka, gũgĩcooka gũgĩkĩa. Ũcio nĩguo warĩ mũthenya wa gatatũ. Ningĩ Ngai akiuga atĩrĩ, “Nĩkũgĩe mootheri matuinĩ igũrũ maamũranagie mũthenya na ũtukũ, na moonanagie mahinda, mĩthenya ya bata, na mĩaka. Marĩkengaga marĩ matuinĩ igũrũ magatũma thĩ kũgĩe na ũtheri.” Gũgĩgĩtuĩka o ũguo. Kwoguo Ngai akĩũmba mootheri marĩa meerĩ manene; riũa rĩathage mũthenya, naguo mweri wathage ũtukũ, o na agĩthondeka njata. Agĩkĩiga mootheri macio matuinĩ igũrũ nĩguo matũmage thĩ kũgĩe na ũtheri, maarage mũthenya na ũtukũ, na maamũranagie ũtheri na nduma. Naake Ngai akĩona atĩ ũguo nĩ wega. Nakuo gũgĩtuka, gũgĩcooka gũgĩkĩa. Ũcio nĩguo warĩ mũthenya wa kana. Ningĩ Ngai akiuga atĩrĩ, “Maaĩinĩ nĩkũiyũre ciũmbe i muoyo cia mĩthemba mĩingĩ, nakuo rĩerainĩ kũiyũre nyoni.” Kwoguo Ngai agĩkĩũmba nyamũ iria nene mũno cia iriainĩ, nyamũ ciothe iria ciikaraga maaĩinĩ, na mĩthemba yothe ya nyoni. Naake Ngai akĩona atĩ ũguo nĩ wega. Agĩciraathima ciothe, na akĩĩra ciũmbe ciothe irĩa ciikaraga maaĩinĩ iciarane ciyũre iriainĩ, o nacio nyoni agĩciĩra ciingĩhe. Nakuo gũgĩtuka, gũgĩcooka gũgĩkĩa. Ũcio nĩguo warĩ mũthenya wa gataano. Ningĩ Ngai akiuga atĩrĩ, “Thĩ nĩrute ciũmbe cia mĩthemba yothe: mahiũ na nyamũ cia gĩthaka, nene na niini.” Gũgĩgĩtũĩka o ũguo. Ngai agĩkĩũmba ciũmbe ciothe, o kĩũmbe kũringana na mũthemba wakĩo. Naake Ngai akĩona atĩ ũguo nĩ wega.  Ningĩ Ngai akiuga atĩrĩ, “Nĩtũmbeei andũ mahaanaine na ithuĩ, na me na mũhianĩre witũ, maathage thamaki, nyoni, mahiũ na nyamũ cia gĩthaka, nene na niini.”  Kwoguo Ngai agĩkĩũmba andũ mahaana taake. Aamoombire marĩ mũndũ mũrũme na mũndũ wa nja. Agĩkĩmaraathima, akĩmeera atĩrĩ, “Ciaranaai nĩ geetha njiarwa cianyu igaatũũra thĩ yothe, na ikaamĩtooria. Nĩ inyuĩ mũrĩathaga thamaki, nyoni, na nyamũ ciothe. Nĩndamũhe mĩmera ya mĩthemba yothe ĩrĩa ĩciaraga mbegũ na mĩtĩ ya matunda marĩa me na mbegũ ma mĩthemba yothe mũrĩage. No rĩĩrĩ, nyamũ ciothe na nyoni ndacihe nyeki na mĩmera ĩrĩa ĩ mathangũ irĩage.” Gũgĩgĩtuĩka o ũguo. Naake Ngai agĩcũũthĩrĩria indo ciothe iria oombĩĩte, akĩona i njega mũno. Nakuo gũgĩtuka, gũgĩcooka gũgĩkĩa. Ũcio nĩguo warĩ mũthenya wa gatandatũ.