 Elihu gũkaania Ayubu “Ayubu, rĩu tathikĩrĩria mĩario yakwa; tatega matũ ũigue ũrĩa wothe nguuga. Ngũtumũra kanua njarie kĩrĩa kĩrĩ ngoro yakwa. Ciugo ciakwa ciothe nĩ nginyanĩru, na ngwaria o ma theri. Roho wa Ngai nĩguo wanyũmbire, na Mwene Hinya Wothe akĩhe muoyo.  “No ũnjookerie ũngĩhota; kĩhaarĩrie ihooto ciaku. Maithoinĩ ma Ngai, wee na niĩ nĩtũiganaine, ithuerĩ tũthondekeetwo na rĩũmba. Kwoguo ndũrĩ na gĩtũmi gĩa kwĩĩndigĩra, ndigũkũhatĩrĩria.  “Waria ngĩiguaga; nĩndathikĩrĩria ũrĩa wothe woiga. Nĩndaigua woiga: ‘Niĩ ndirĩ na mahĩtia; niĩ ndirĩ ũũru njĩkĩĩte, ndĩ mũthingu na ndirĩ na wĩhia. No Ngai nĩacaragia ciĩgwatio nĩguo ahũũre na anyiite ta thũ yake.  Anjoheete magũrũ na bĩngũ na nĩabaaraga ũrĩa wothe njĩkaga.’  “Ayubu, ngũkwĩra hau nĩũhĩtĩĩtie, amu Ngai nĩ mũnene gũkĩra mũndũ o wothe. Ũragĩtetia Ngai nĩkĩ atĩ ndacookagia mateta maaku? Ngai aaragia rĩmwe na njĩra ĩno, rĩrĩa rĩngĩ na njĩra ĩngĩ, o na akorwo gũtirĩ ũmenyaga ũguo.  Rĩrĩa andũ marĩ toro, Ngai amaaragĩria na njĩra ya irooto na cioneki. Agatũma maigue ũrĩa arenda kuuga, na akamatigĩra rũũri rwa kũmakaania. Eekaga ũguo, atũme matigaacooke gwĩka maũndũ mooru, na atũme matigaacooke gwĩtĩĩa. Ndangĩreka maanangwo, na nĩamahonokagia kuuma gĩkuũinĩ. Ngai arũngaga andũ na kũmatũmĩra mĩrimũ, agakĩiyũria ruwo mĩĩrĩ yao yothe. Andũ acio arũaru magakĩaga cama wa irio, irio o na iria njega mũno igagĩtuĩka cia kũmairia ngoro. Mĩĩrĩ yao ĩgakĩhĩnja ĩgathira, magagĩtigwo o mahĩndĩ matheri. Magagĩkuhĩrĩria gũkua, mathiĩ kwa arĩa akuũ.  “No rĩĩrĩ, mũraika wa kũmaarĩrĩria, ũmwe wa araika ngiri na ngiri, no ooke amaririkanie ũrĩa maagĩrĩirwo nĩgwĩka. Mũraika ũcio amaiguĩre tha, athiĩ amaarĩrĩrie, eere Ngai: ‘Matigithie gũthiĩ kwa arĩa akuũ. Kĩndũ gĩa kũmakũũra matigaathiĩ kwa arĩa akuũ kĩrĩ haaha. Mĩĩrĩ ya andũ acio ĩgagĩcookwo nĩ hinya rĩngĩ ĩkahaana o ta rĩrĩa maarĩ eethĩ.’ Andũ acio magakĩhooya Ngai, naake akamaigua; magagĩthaathaiya Ngai makeneete, naake Ngai akamathondekera maũndũ maao makaagĩra. O mũndũ akeera arĩa angĩ atĩrĩ, ‘Nĩndeehirie ngĩtiga njĩra ĩrĩa nũngarũ, no Ngai ndaherithĩĩtie ta ũrĩa njagĩrĩirwo. Nĩahonokeetie ndigaathiĩ kwa arĩa akuũ, na nĩndĩrathiĩ na mbere gũtũũra muoyo.’  “Ngai nĩekaga andũ maũndũ macio moothe, na agacookera maũndũ macio kaingĩ kaingĩ. Agakĩhonokia mũndũ ndagathiĩ kwa arĩa akuũ, nĩguo athiĩ na mbere gũtũũra muoyo.  “Ayubu, tega matũ ũthikĩrĩrie, kira ũreke njarie. No angĩkorwo ũrĩ na ũndũ wa gũcookia, no ũnjookerie; no ngene ngĩigua atĩ ũrĩ ũũmainĩ. No angĩgĩkorwo ndũrĩ na ũndũ, gĩkire ũgĩĩthikĩrĩrie, na niĩ nĩngũkũũhĩgia.”