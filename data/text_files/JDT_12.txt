 Judithi gũikara e mwĩhokeku ndiniinĩ yake Naake Holoferine agĩatha andũ aake matware Judithi meethainĩ harĩa indo ciake cia kũrĩĩra cia betha ciaigĩĩtwo, na mamũhe irio ciake cia mwanya o hamwe na ndibei.  No Judithi agĩcookia atĩrĩ, “Ndingĩrĩa irio ciaku, amu ndeeka ũguo nĩnguuna watho wa Ngai wakwa. Reke ndĩe kĩrĩa njũkire nakĩo.” Holoferine akĩmũũria atĩrĩ, “Irio ciaku na ndibei yaku ciathira-rĩ, ũgeeka atĩa? Tũgaakũrutĩra kũ irio ingĩ na gũũkũ kambĩinĩ iitũ gũtirĩ Aisiraeli?” Judithi agĩcookia atĩrĩ, “Tiga kũmaka wee Mwathi wakwa. Mwathani nĩarĩkorwo andũmĩrĩĩte na akahingia mũbango wake mũira ndungata yaku ĩniine irio ici.” Thuutha ũcio ndungata iria ciatungatagĩra Holoferine igĩtwara Judithi hemainĩ kũrĩa aakomire o nginya ũtukũ gatagatĩ. Na mbere ya ituanĩra rĩa rũũciinĩ, akĩarahũka akĩrekania kũrĩ Holoferine kũũria eetĩkĩrio athiĩ kĩandainĩ akahooe. Naake Holoferine agĩatha arangĩri aake meetĩkĩrie Judithi athiĩ. Kwoguo Judithi agĩikara kambĩinĩ ĩyo mĩthenya ĩtatũ, na o ũtukũ agathiĩ kĩandainĩ gũkuhĩ na Bethulia ageethamba mwĩrĩ gĩthimainĩ. Thuutha wa gwĩthamba akahooya Mwathani Ngai wa Isiraeli amũtongorie mũbangoinĩ wake wa kũreehithĩria andũ aao ũhootani. Thuutha ũcio agacooka kambĩinĩ atethaahĩĩtie, agaikara hemainĩ yake nginya thuutha wa irio cia hwaĩinĩ. Judithi irugainĩ rĩa Holoferine Mũthenya wa kana wa Judithi gũikara kambĩinĩ ĩyo, Holoferine agĩthondekera ndungata ciake ciiki iruga na ndeetire mũtongoria o na ũmwe wa thigari ciake. Agĩkĩĩra Bagoasi, mũndũ warĩ mũhakũre na warĩ mũnyabaara wa maũndũ maake atĩrĩ, “Tathiĩ ũthaithe mũtumia ũrĩa Mũhibirania ũrĩa ũbaaragĩrĩra ooke eeturanĩre na ithuĩ tũrĩanĩre na tũnyuanĩre naake. No tũthekererwo tũngĩreka mũtumia ta ũcio athiĩ tũtamũmenyeete wega. Tũngĩaga kũmuuha-rĩ, no tũthekererwo.” Bagoasi agĩgĩtiga Holoferine agĩthiĩ kũrĩ Judithi akĩmwĩra atĩrĩ, “Mũtumia ũyũ mũthaka, mũtongoria wa mbũtũ nĩaragwĩta hemainĩ yake ũkanyue ndibei. Ũka wĩkenie ta atumia a Asiria arĩa matungataga nyũmbainĩ kwa Nebukadinezaru. Gĩĩkĩ nĩ gĩtĩĩo kĩnene mũno.” Naake Judithi agĩcookia atĩrĩ, “Nĩngwĩtĩkĩra na gĩkeno. Ingĩhota atĩa kũrega? Nĩndĩririkanaga ũtukũ ũyũ wa gĩkeno hĩndĩ ĩrĩa yothe ngũtũũra muoyo.” Oiga ũguo, agĩũkĩra akĩĩhumba nguo ciake iria thaka mũno, naake mũirĩĩtu ũrĩa wamũtungatagĩra akĩmũtongoria agĩthiĩ akĩara mbere ya Holoferine njũũa iria Bagoasi aaheete Judithi cia gũikaragĩra hĩndĩ ciothe rĩrĩa araarĩa. Judithi naake akĩingĩra hemainĩ agĩikara thĩ. Naake Holoferine akĩigua akĩambaambwo amuona na akĩigua thuti nene ya gũkoma naake; amu kuuma mũthenya wa mbere ũrĩa aamuonire, aatũire eetereire kamweke ga kũmuuha. Agĩkĩmwĩra atĩrĩ, “Wĩturanĩre na ithuĩ tũnyuanĩre na twĩkenie.” Naake Judithi agĩcookia atĩrĩ, “Nĩngũkena ngĩĩka ũguo. Ũyũ nĩguo mũthenya wa gĩkeno kĩnene mũno kuuma hĩndĩ ĩrĩa ndaciarirwo.” No o na gwatuĩka ũguo, Judithi aarĩaga na akanyua o kĩrĩa ndungata yake yakoragwo ĩhaarĩirie. Holoferine nĩakenirio nĩ we mũno o nginya akĩnyua ndibei nyingĩ gũkĩra ũrĩa ananyua ũtũũroinĩ wake wothe.