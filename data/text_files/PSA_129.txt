 Ihooya rĩa kũũria Ngai ahoote thũ cia Isiraeli Atĩrĩĩrĩ, Isiraeli, twĩre ũrĩa thũ ciaku cianakũnyariira kuuma ũrĩ o mwĩthĩ.  “Kuuma ndĩ o mwĩthĩ, thũ ciakwa ciananyariira ĩtarĩ na tha, no gũtirĩ hĩndĩ irĩciandooria. Thũ ciakwa ciandemangire mũgongo ũkĩhaana ta mũgũnda ũrĩmĩĩtwo na mũraaũ. No rĩĩrĩ, MWATHANI nĩ mwĩhokeku, nĩatuangĩĩte mĩnyororo ĩrĩa ndĩroheetwo nayo nĩ andũ aaganu.”  Arĩa oothe mathũire Zayuni marohũndũrwo maconokeete. Marohaana ta nyeki ĩmereete igũrũ wa nyũmba, ĩrĩa ĩhoohaga o na ĩtarĩ ĩrakũra, na ndĩtuagwo nĩ mũndũ o na ũrĩkũ kana ĩgakuuo ĩrĩ ihĩĩri. Arĩa mahĩtũkagĩra hakuhĩ matiugaga atĩrĩ, “MWATHANI aromũraathima! Nĩtwamũraathima rĩĩtwainĩ rĩa MWATHANI!”