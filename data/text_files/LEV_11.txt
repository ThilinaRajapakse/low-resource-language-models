 Nyamũ iria ingĩrĩĩo na iria itangĩrĩĩo (Gũco .-) Naake MWATHANI akĩĩra Musa na Harũni atĩrĩ, “Arĩriai andũ a Isiraeli mũmeere ũũ: no mũrĩe nyamũ o yothe ya thĩ nyũmũ ĩrĩa ĩrekanĩĩtie mahũngũ, o na ĩcookagia ithagumia. -No rĩĩrĩ, mũtikaanarĩe ngamĩĩra, gĩtoore, kana mbũkũ. Nyamũ icio irĩ mũgiro nĩ ũndũ o na gũtuĩka nĩicookagia ithagumia, mahũngũ maacio matirekanĩĩtie. O na mũtikaanarĩe ngũrũe nĩ ũndũ o nacio irĩ mũgiro. Mahũngũ maacio nĩmarekanĩĩtie, no iticookagia ithagumia. Mũtikaanarĩe nyama cia nyamũ icio, o na kana mũhuutie ciimba ciacio nĩ gũkorwo irĩ mũgiro. “Mwahota kũrĩa thamaki cia mũthemba o wothe iria irĩ mathagu manyiitaine, o na iria irĩ ngũũcĩ ngoothiinĩ ciacio. No rĩĩrĩ, kĩũmbe o gĩothe kĩrĩa gĩikaraga maaĩinĩ gĩtarĩ mathagu manyiitaine o na gĩtarĩ ngũũcĩ, gĩtiagĩrĩire kũrĩĩo. Nyamũ icio irĩ mũgiro, na mũtiagĩrĩirwo nĩkũrĩa nyama ciacio, o na kana kũhuutia ciimba ciacio. Mũtirĩ na rũũtha rwa kũrĩa kĩndũ o na kĩrĩkũ kĩrĩa gĩikaraga maaĩinĩ gĩtarĩ mathagu manyiitaine o na gĩtarĩ ngũũcĩ. -“Mũtikaanarĩe nyoni o na ĩrĩkũ thĩinĩ wa ici ngũgweta haaha: thũmbaina, ndiiyũ, gĩthũũya meeru, karwĩgĩ ka nyoni, rwĩgĩ, karũgũrũ, mahuru, nyaga, kĩhigoigũ, gĩthima mbũri, hũngũ, ngoru, ndundu, thambĩri, gakuua ũrogi, nderi, cua, cũũcũ wa njoka, karogi ngunũ, hudihuda, na rũhuuhu. “Tũnyamũ tuothe tũrĩa tũrĩ mathagu tũrĩa tũthiaga tũtambĩĩte thĩ na magũrũ maatuo twĩ mũgiro, no tũrĩa tũthiaga tũkĩrũũgarũũgaga na magũrũ maatuo tũtirĩ mũgiro. Thĩinĩ wa tũnyamũ tũu no mũrĩe ngigĩ, ngiria, o na ndaahi. No tũnyamũ tũu tũngĩ tuothe tũrĩa tũrĩ mathagu, na tũthiaga tũtambĩĩte na magũrũ maatuo twĩ mũgiro. -“Mũndũ o wothe angĩhuutia ciimba cia nyamũ ici ngwete haaha arĩikaraga e na thaahu o nginya hwaĩinĩ. Nyamũ icio nĩ iria irĩ mahũngũ no matirekanĩĩtie na gatagatĩ na iticookagia ithagumia. Iria ingĩ nĩ nyamũ iria magũrũ maacio marĩ ithu ta ma ngui. Mũndũ o wothe ũrĩa ũngĩkuua ciimba ciacio no mũhaka athambie nguo ciake, na aikare arĩ na thaahu o nginya hwaĩinĩ. -“O nacio huko, mbĩa, ngaara, njagathi, irĩ mũgiro. Mũndũ o wothe ũrĩa ũngĩcihuutia kana ahuutie ciimba ciacio arĩikaraga e na thaahu o nginya hwaĩinĩ. Ciimba cia nyamũ icio ingĩgũĩra kĩndũ o gĩothe, kĩrĩ kĩa mbaaũ, nguo, ngoothi, kana ikũnia, hatarĩ gũcagũra wĩra wakĩo nĩ ũrĩkũ, kĩndũ kĩu no kĩgwatwo nĩ thaahu. Kĩndũ kĩu no nginya gĩtobokio maaĩinĩ, na gĩtinde kĩrĩ na thaahu o nginya hwaĩinĩ. Ningĩ ciimba ciacio ingĩgũa thĩinĩ wa nyũngũ, kĩrĩa gĩothe kĩngĩkorwo kĩrĩ thĩinĩ wa nyũngũ ĩyo no kĩgĩe mũgiro, na no nginya mũũrage nyũngũ ĩyo. Irio o ciothe ingĩrĩĩo na ikorwo ciitĩkĩirwo nĩ maaĩ kuuma nyũngũinĩ ĩyo no ikorwo irĩ mũgiro. O nakĩo kĩndũ o gĩothe kĩngĩnyuuo kĩrĩa kĩngĩkorwo kĩrĩ thĩinĩ wa nyũngũ ĩyo no gĩkorwo kĩrĩ mũgiro. Kĩndũ o gĩothe kĩrĩa kĩngĩgũĩrwo nĩ ciimba cia nyamũ icio no gĩkorwo kĩrĩ mũgiro. Obeni o na thitobu cia rĩũmba iria igĩĩte na thaahu na njĩra ta ĩyo, ciagĩrĩire nĩgũthũũkangio. No gĩthima kana irima rĩa maaĩ itingĩgwatio thaahu; no rĩĩrĩ, kĩndũ kĩngĩ o gĩothe kĩrĩa kĩngĩhuutia ciimba cia nyamũ icio no kĩgwatwo nĩ thaahu. Kĩimba kĩa nyamũ ĩmwe ya icio kĩngĩgũĩra mbegũ iria cierekeire kũhandwo-rĩ, mbegũ icio itingĩgwatio thaahu. No rĩĩrĩ, mbegũ icio ingĩkorwo nĩkũrindwo irindĩĩtwo maaĩinĩ icooke igwĩrĩrwo nĩ kĩimba kĩa nyamũ ĩmwe ya icio-rĩ, mbegũ icio irĩ na thaahu. “ Nyamũ o na ĩrĩkũ ya iria ĩngĩrĩĩo ĩngĩkua, mũndũ o wothe ũrĩa ũngĩhuutia kĩimba kĩayo arĩtindaga e na thaahu o nginya hwaĩinĩ. Naake mũndũ o wothe ũrĩa ũngĩrĩa nyama o na ĩrĩkũ ya nyamũ ĩyo, no mũhaka athambie nguo ciake, aikare e na thaahu o nginya hwaĩinĩ. Ningĩ mũndũ o wothe ũrĩa ũngĩkuua kĩimba kĩu no mũhaka athambie nguo ciake, na atinde e na thaahu o nginya hwaĩinĩ. “Mũtikaarĩage kanyamũ o na karĩkũ thĩinĩ wa tũnyamũ tũrĩa tũtambaga thĩ, o na tũngĩkorwo nĩ tũrĩa tũthiaga na nda, kana tũgathiĩ na magũrũ mana, o na kana tũrĩa tũrĩ magũrũ maingĩ. Mũtigeethaahagie na ũndũ wa kũrĩaga kanyamũ o na kamwe ga tũu.  Nĩ ũndũ niĩ nĩ niĩ MWATHANI Ngai wanyu, na no nginya mũikarage mũrĩ atheru, nĩ ũndũ niĩ ndĩ mũtheru. Niĩ nĩ niĩ MWATHANI ũrĩa wamũrutire bũrũriinĩ wa Misiri nĩguo nduĩke Ngai wanyu. No nginya mũtuĩke atheru nĩ ũndũ niĩ ndĩ mũtheru. “Ũcio nĩguo watho ũkoniĩ nyamũ, nyoni, kĩũmbe gĩothe gĩikaraga maaĩinĩ, o na kĩrĩa gĩothe gĩtambaga thĩ. No nginya mũkũũranage wega kĩndũ kĩrĩa kĩrĩ mũgiro na kĩrĩa gĩtarĩ mũgiro, o na ciũmbe iria ingĩrĩĩo na iria itangĩrĩĩo.”