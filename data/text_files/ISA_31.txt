 Ngai kũgitĩra Jerusalemu Kaĩ andũ arĩa mathiaga Misiri gũcaria ũteithio marĩ thĩĩnainĩ-ĩ! Andũ acio mehokeete mbarathi, na ũingĩ wa ngaari cia mbarathi cia mbaara, ningĩ mehokeete ũcamba wa thigari cia mbarathi. Matiĩhokaga MWATHANI, Ngai Ũrĩa Mũtheru wa Isiraeli, o na matimũhooyaga kĩrĩra. No rĩĩrĩ, MWATHANI nĩoĩ ũrĩa egwĩka; ekũreehithia matũhũhũ na ndericũkwo; ekũmareehithia aherithie arĩa meekaga maũndũ mooru o na arĩa magitagĩra andũ acio ooru. Rĩu-rĩ, andũ a Misiri, no andũ tu, na ti Ngai. Mbarathi ciao nacio, no mbarathi tu, itiũmbĩĩtwo irĩ maroho. MWATHANI rĩrĩa arĩtambũrũkia guoko gwake, mũteithania arĩhĩngwo, naake mũteithio agũe, eerĩ makĩniinwo hamwe.  MWATHANI aranjĩĩra atĩ, “O ta ũrĩa mũrũũthi, kana kaana kaaguo, ũraramaga ũnyiitĩĩte nyamũ, na ndũmakagio nĩ inegene kana nĩgũkaĩrĩrio rĩrĩa gĩkundi kĩa arĩithi mooka kũũingata, noguo niĩ MWATHANI Mwene Hinya Wothe ngooka ngitĩre kĩrĩma gĩa Zayuni. Ningĩ o ta ũrĩa nyoni ireraga igũrũ rĩa itara ciacio, nĩguo igitĩre tũcui twacio, noguo niĩ MWATHANI Mwene Hinya Wothe ngaagitĩra Jerusalemu, na ndĩmĩrũĩrĩre.  “Andũ a Isiraeli njookereraai, nĩmũhĩtĩirie mũno. Tondũ mũthenya nĩũrooka, inyuothe mũte ngai cianyu cia betha na cia thahabu iria mwĩthondekeire na mooko maanyu igatũma mwĩhie. Mũthenya ũcio Aasiria makooragwo na rũhiũ rwa njora, no ti rwa andũ! Rũhiũ rwa njora, no ti rwa andũ nĩruo rũkaamaniina. Makoorĩra rũhiũ rwa njora, nacio ciana ciao ituuo ngombo. Mũthamaki wao akaanyiitwo nĩ guoya, ethare, nao atongoria matiganĩrie bendera yao, nĩkũmaka.” Ũguo nĩguo MWATHANI, ũrĩa ũthaathayagĩrio Zayuni na ũrĩa mwaki wake wa magongoona ũkoragwo Jerusalemu, oiga.