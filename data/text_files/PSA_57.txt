 Ihooya rĩa kũũria Ngai ũteithio#. Thaburi ĩno yandĩkirwo nĩ Daudi thuutha wa gwĩthara nĩguo ndakaae kũũragwo nĩ mũthamaki Saũlũ. Oorire akĩhitha handũ ngurungainĩ. Rora  Sam .  Njiguĩra tha, Ngai, njiguĩra tha, nĩ gũkorwo nĩharĩ we ndĩtharĩire; ũkũmenyerera rungu rwa mathagu maaku, o nginya ũgwati ũthire. Ngũkaĩra Ngai Ũrĩa Ũrĩ Igũrũ Mũno, Ngai ũrĩa ũhingagĩria mabataro maakwa moothe. Nĩekũnjĩtĩka arĩ o igũrũ na ahonokie; nĩegũconorithia arĩa maranangĩrĩria thĩ. Ngai nĩekũnyonia ũtugi wake na wĩhokeku wake.  Thiũrũrũkĩirio nĩ thũ itariĩ ta mĩrũũthi ĩkorokeetio nĩkũrĩa andũ; magego maacio mahaana ta matimũ na mĩguĩ, nacio nĩmĩ ciacio ihaana ta hiũ cia njora njũgĩ.  Onania ũnene waku, Ngai, kũu igũrũ, na riiri waku gũũkũ thĩ yothe!  Thũ ciakwa cianjigĩire gĩkerenge nĩguo inyiite, roho wakwa ũgĩthikĩra. Cienjire irima njĩrainĩ yakwa, no nĩcio nyene ciagũire kuo.  Ndingĩenyenyeka, Ngai, ndingĩenyenyeka! Nĩngũina na ngũgooce! Wee roho wakwa arahũka! Arahũkaai kĩnanda na ngita! Nĩngwarahũra riũa! Nĩngũgũcookeria ngaatho, MWATHANI, ndĩ gatagatĩinĩ ka andũ; nĩngũkũinĩra nyĩmbo cia gũkũgooca ndĩ gatagatĩinĩ ka ndũũrĩrĩ. Nĩ gũkorwo ũtugi waku nĩ mũraaya o ta igũrũ; wĩhokeku waku ũkinyĩĩte o matuinĩ. Onania ũnene waku, Ngai, kũu igũrũ, na riiri waku gũũkũ thĩ yothe!