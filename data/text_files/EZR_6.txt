 Watho wa Cairasi kuoneka Hĩndĩ ĩyo Dario, ũcio mũthamaki agĩgĩathana ũhoro ũcio ũtuĩrio mabukuinĩ moothe ma maũndũ marĩa meekĩkire ma athamaki marĩa maigĩĩtwo Babiloni. No rĩĩrĩ, nĩ itũũrainĩ rĩa Ekibatana bũrũriinĩ wa Media, kuonekire ibuku rĩa gĩkũnjo rĩandĩkĩĩtwo ũhoro ũyũ: “Atĩrĩĩrĩ, mwaka wa mbere wa ũthamaki wake, Cairasi nĩahĩtũkirie watho akiuga atĩ Hekaarũ ya Ngai yakwo rĩngĩ kũu Jerusalemu, nĩ geetha magongoona o na magongoona ma njino marutagĩrwo kuo. Nakĩo kĩrũũgamo kĩa Hekaarũ ĩyo gĩtuĩke mita mĩrongo ĩĩrĩ na mũgwanja, nakuo kwarama kwayo gũtuĩke mita mĩrongo ĩĩrĩ na mũgwanja. Ningĩ thingo ciayo ciakwo na mahiga na o thuutha wa mĩhari ĩtatũ ya mahiga hakaigĩrĩrwo mbaaũ ya hinya. Namo marĩhi ma wĩra ũcio wothe makoima thĩinĩ wa kĩgĩĩna kĩa mũthamaki. O na ningĩ indo cia thahabu na betha cia Hekaarũ ya Ngai iria mũthamaki Nebukadinezaru aareehire gũũkũ Babiloni-rĩ, icio igaacookio o kũu Jerusalemu Hekaarũinĩ, o kĩndũ handũ haakĩo.” Dario gwathana mwako ũthiĩ na mbere Maya nĩ mo macookio ma marũa macio marĩa mũthamaki Dario aandĩkire: Kũrĩ Tetenai, barũũthi wa mwena wa ithũĩro wa rũũĩ rwa Farati, na Shetharu Bozenai na anene arĩa angĩ oothe arĩa matũũraga mwena wa ithũĩro wa rũũĩ rwa Farati. Eheraai biũ kũu Hekaarũinĩ. O na ningĩ mũtigaatoonyerere ũhoro wa mwako ũcio o na haniini. No rĩĩrĩ, rekeei barũũthi wa Juda na atongoria a Ayahudi maake Hekaarũ ya Ngai o harĩa yakĩĩtwo. Na rĩu nĩndaruta watho atĩ mũmateithĩrĩrie gwaka rĩngĩ mwako ũcio. Namo marĩhi moothe ma kũrĩha wĩra ũcio makarĩhwo o narua marutĩĩtwo mũthiithũinĩ wa mũthamaki ũrĩa uumĩĩte igootiinĩ rĩrĩa rĩrutagwo mwena wa na ithũĩro wa rũũĩ rwa Farati nĩguo wĩra ũcio ndũgaakome. Ningĩ, mũheage athĩnjĩri Ngai arĩa marĩ Jerusalemu kĩrĩa gĩothe marĩbataragio nĩkĩo mũthenya o mũthenya. Mũtikaagage gwĩka ũguo. Mũrĩmaheaga tũteegwa tũtarĩ tũkũrũ, tũtũrũme, na tũgondu twa kũrutĩrwo Ngai wa igũrũ magongoona ma njino; o na mũmaheage ngano, cumbĩ, ndibei o na maguta ma mĩtamaiyũ. Ũndũ ũcio ũrĩĩkagwo nĩ geetha marutagĩre Ngai wa igũrũ magongoona marĩa mangĩtĩkĩrĩka nĩ we, na maahooyagĩre iraathimo niĩ mwene o na aariũ aakwa. Na nĩ ũndũ ũcio, nĩndaathana ndoiga atĩ, mũndũ o wothe ũgaakararia watho ũyũ, nĩagaatheecwo atũrĩkanio na mũratho wa rũbaaũ rũrutĩĩtwo nyũmbainĩ yake. Nayo nyũmba yake ĩtuuo maganjo. Naake Ngai ũrĩa wathuurire Jerusalemu gũtuĩke nĩkuo arĩthaathayagĩrio arong'aũrania mũthamaki o wothe kana rũũrĩrĩ o ruothe rũrĩa rũgaakararia watho ũyũ o na kana rũgaathũũkia Hekaarũ ĩyo ya Ngai kũu Jerusalemu. Nĩ niĩ Dario ndaathana ũguo. Watho ũyũ nĩwagĩrĩirwo kũrũmĩrĩrwo na kĩyo kĩnene. Kwamũrwo kwa Hekaarũ Hĩndĩ ĩyo Tatenai ũrĩa barũũthi, na Shetharu Bozenai, na anene arĩa angĩ magĩĩka maũndũ moothe o ta ũrĩa mũthamaki aathanĩĩte.  Nao atongoria a Ayahudi magĩgĩtũma wĩra wa mwako ũcio ũthiĩ na mbere mũno, nĩ ũndũ wa gwĩkĩrwo hinya nĩ Hagai na Zekaria arĩa maarĩ anabii. Nao makĩrĩĩkia wĩra wothe wa mwako wa Hekaarũ ĩyo o ta ũrĩa Ngai wa Isiraeli aathanĩĩte, o na ta ũrĩa Cairasi na Dario, o na Aritashashita, athamaki a Perisia maathanĩĩte. Nao magĩkĩrĩĩkia mwako wa Hekaarũ, mũthenya wa ĩtatũ wa mweri wa Adari mwaka wa ĩtandatũ wa ũthamaki wa Dario. Nao andũ a Isiraeli, nĩ ta kuuga athĩnjĩri Ngai, Alawii, o na andũ arĩa angĩ oothe maacookeete kuuma ithaamĩrio, makĩũngana makĩamũra Hekaarũ ĩyo marĩ na gĩkeno kĩnene mũno. Nĩ ũndũ wa kwamũra kwa Hekaarũ ĩyo, makĩruta ndeegwa igana rĩmwe, na ndũrũme magana meerĩ (), na tũtũrũme magana mana (). Magĩcooka makĩruta thenge ikũmi na igĩrĩ nĩ ũndũ wa igongoona rĩa kũhoroheria meehia, o thenge nĩ ũndũ wa mũhĩrĩga ũmwe thĩinĩ wa Isiraeli. Nao magĩcooka makĩbanga athĩnjĩri Ngai o na Alawii matungatage kũu Hekaarũinĩ, o ta ũrĩa kwandĩkĩĩtwo ibukuinĩ rĩa Musa. Thigũkũ ya Bathaka  Nao andũ arĩa maacookeete kuuma ithaamĩrio, magĩkũngũĩra Thigũkũ ya Bathaka mũthenya wa ikũmi na ĩna wa mweri wa mbere. Athĩnjĩri Ngai o na Alawii oothe nĩmaarĩĩkĩĩtie gwĩtheria na oothe matiarĩ na thaahu. Nao Alawii magĩgĩthĩnja ndũrũme cia Bathaka nĩ ũndũ wa acio maacookeete kuuma ithaamĩrio, o na nĩ ũndũ wa athĩnjĩri Ngai, o na nĩ ũndũ wao eene. Nayo thigũkũ ya Bathaka ĩkĩrĩĩo nĩ Aisiraeli oothe arĩa maacookeete kuuma ithaamĩrio, o na andũ angĩ oothe arĩa meamũranĩĩtie na mĩtugo mĩũru ya ndũũrĩrĩ cia bũrũri ũcio, na magooka gũthaathaiya MWATHANI Ngai wa Isiraeli. Nao magĩkũngũĩra na gĩkeno kĩnene thigũkũ ya mĩgate ĩrĩa ĩtarĩ mĩĩkĩre ndaawa ya kũimbia mĩthenya mũgwanja. Maarĩ na gĩkeno kĩnene nĩ ũndũ MWATHANI nĩatũmĩĩte mũthamaki wa andũ a Siria amaiguĩre tha, o na ningĩ akamateithia gwaka rĩngĩ Hekaarũ ya Ngai wa Isiraeli.