 Maaĩ kuuma ihigainĩ (Nda .-)  Na rĩĩrĩ, mũingĩ wothe wa Isiraeli ũgĩthiĩ na mbere na rũgendo ũũmĩĩte werũinĩ wa Sini, naguo ũgaakiumaga handũ hamwe ũgathiĩ harĩa hangĩ, o ta ũrĩa MWATHANI aawathaga. Naguo ũkĩamba hema handũ heetagwo Refidimu, no ho hatiarĩ na maaĩ ma kũnyua. Andũ magĩtetia Musa makĩmwĩra atĩrĩ, “Tũhe maaĩ ma kũnyua.” Naake Musa akĩmacookeria atĩrĩ, “Nĩkĩ kĩratũma mũtete? Nĩkĩ gĩgũtũma mũgerie MWATHANI?” No andũ magĩkĩnyoota mũno magĩthiĩ na mbere gũtetia Musa, makĩmwĩra atĩrĩ, “Watũrutire Misiri nĩ ũndũ kĩ? Watũrutire kuo ũũke ũtũũragĩre gũũkũ na nyoota, ithuĩ, ciana ciitũ, o na ũhiũ witũ?” Kwoguo Musa agĩthaitha MWATHANI akĩmwĩra atĩrĩ, “Ngũgĩĩka atĩa na andũ aya? Matigairie haniini kũũhũũra na mahiga.” Naake MWATHANI akĩĩra Musa atĩrĩ, “Oya atongoria amwe a andũ a Isiraeli ũthiĩ nao mũhĩtũke andũ, na ũkuue mũthĩĩgi ũrĩa wagũthire rũũĩ rwa Nailo naguo. Atĩrĩĩrĩ, nĩngũthiĩ ndũũgame mbere yaku ihigainĩ kũu kĩrĩmainĩ gĩa Sinai. Wee nawe ũgũthe rwaro rwa ihiga, na nĩrũkuuma maaĩ, nĩguo andũ manyue.” Naake Musa agĩĩka o ta ũguo atongoria acio a Isiraeli makĩyonagĩra. Naake Musa agĩĩta handũ hau Masa, na Meriba,#. Masa ... Meriba: Marĩĩtwa maya na Kĩhibirania nĩkuuga; “Kũgeria” na “Gũteta.” nĩ ũndũ andũ a Isiraeli nĩmaateteete, na ningĩ nĩmaageririe MWATHANI rĩrĩa mooririe atĩrĩ, “MWATHANI arĩ hamwe na ithuĩ kana aaca?” Aisiraeli kũrũa na Aamaleki Nao Aamaleki magĩũka magĩtharĩkĩra andũ a Isiraeli kũu Refidimu. Naake Musa akĩĩra Joshua atĩrĩ, “Tũthuurĩre andũ, rũũciũ mũgaathiĩ makarũe na Aamaleki. Nĩngaarũũgama kĩrĩma igũrũ nyiitĩĩte mũthĩĩgi ũrĩa Ngai aanjĩĩrire nguue.” Joshua agĩgĩĩka o ũrĩa Musa aamwathire, agĩthiĩ kũhũũrana na Aamaleki, naake Musa, Harũni, na Huri magĩthiĩ kĩrĩmainĩ igũrũ. Na rĩĩrĩ, rĩrĩa rĩothe Musa aambararia guoko gwake na igũrũ, andũ a Isiraeli makahootana, no rĩrĩa agũithia mooko, Aamaleki makaambĩrĩria kũhootana. Rĩrĩa mooko ma Musa maanogire-rĩ, Harũni na Huri makĩmũreehere ihiga agĩikarĩra nao makĩmũnyiita mooko maambararĩĩtie na igũrũ, ũmwe akanyita guoko kũmwe na ũrĩa ũngĩ kũrĩa kũngĩ, o nginya riũa rĩgĩthũa. Na njĩra ĩyo Joshua agĩkĩhoota Aamaleki o biũ.  Hĩndĩ ĩyo MWATHANI akĩĩra Musa atĩrĩ, “Aandĩka ũhootani ũyũ ibukuinĩ, nĩ geetha ũtuĩke wa kũririkanagwo. Ningĩ ĩra Joshua atĩ nĩngaaniina Aamaleki mathire biũ matikaanacooke kũririkanwo.” Naake Musa agĩaka kĩgongoona, agĩgĩĩta atĩrĩ, “MWATHANI nĩ we Bendera yakwa.” Akiuga atĩrĩ, “Oya bendera ya MWATHANI igũrũ! MWATHANI e gũtũũra arũaga na Aamaleki nginya tene na tene!”