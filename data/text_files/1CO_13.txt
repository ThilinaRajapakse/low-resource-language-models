 Wendani Atĩrĩĩrĩ, ingĩhota kwaria thiomi cia andũ, o na njarie na rũthiomi rwa araika na ngorwo ndirĩ na wendani, haana o ta kĩndũ kĩa rũthuku kĩrĩa kĩgambaga kĩaringwo, kana o ta ngengere.  Ningĩ ingĩkorwo ndĩ na ũhoti wa ũrathi, ngamenyaga maũndũ moothe marĩa marĩ hithoinĩ, ngagĩa na ũũgĩ wothe, na ngakorwo ndĩ na wĩtĩkio wothe kinya ngahota gũthaamia irĩma no ngorwo itarĩ na wendani ndirĩ bata o na haniini. Ningĩ o na ingĩheana indo ciakwa ciothe, na nengerane mwĩrĩ wakwa ũcinwo#. Ũcinwo: Maandĩko mamwe moigaga “nĩguo ndĩgaathe.”, no ngorwo ndirĩ na wendani, ndirĩ ũndũ ingĩĩguna naguo. Wendani nĩũkiragĩrĩria na nĩũtuganaga. Wendani ndũrĩ ũiru kana mwĩtĩĩo kana mwĩgaatho; wendani ndũcaragia ũrĩa ũngĩĩguna guo mwene, ndũrĩ rũtũrĩko, ndũraakaraga, na ndwĩcookagia; wendani ndũkenagĩra ũũru, no ũkenagĩra ũhoro wa ma. Wendani ũũmagĩrĩria maũndũ moothe, ũgeetĩkia maũndũ moothe; ũkeerĩgĩrĩra maũndũ moothe, na ũgakirĩrĩria maũndũ moothe. Wendani ndũthiraga. Moorathi nĩmagaathira, kwaria na thiomi ng'eni nĩgũgaathira, o na ũũgĩ nĩũgaathira. Tondũ ũrathi witũ na ũũgĩ ũkoragwo ũtarĩ mũkinyanĩru; amu hĩndĩ ĩrĩa ũndũ ũrĩa mũkinyanĩru ũgooka, ũrĩa ũtarĩ mũkinyanĩru nĩgũthira ũgaathira. Hĩndĩ ĩrĩa ndaarĩ mwana, ndaaragia ta mwana, ngeciiragia ta mwana, o na ngataũkagĩrwo nĩ maũndũ ta mwana. No hĩndĩ ĩrĩa ndatuĩkire mũndũ mũgima, ngĩtigana na wana. Amu rĩu tũrona maũndũ ta arĩ mũhiano ũtekuoneka wega gĩciicioinĩ, no hĩndĩ ĩyo tũkaamuona ũthiũ kwa ũthiũ. Rĩu njũũĩ maũndũ mamwe, no hĩndĩ ĩyo nĩngaamenya moothe, o ta ũrĩa niĩ njũĩyo wega nĩ Ngai. Nĩ ũhoro wa ma atĩ maũndũ maya matatũ nĩmegũtũũra: wĩtĩkio, kĩĩrĩgĩrĩro, na wendani, no ũrĩa mũnene makĩria nĩ wendani.