 Ngai nĩahooranagĩria hĩndĩ ya mathĩĩna#. Thaburi ĩno yandĩkirwo nĩ Asafu. Niĩ nĩgũkaĩra ndĩrakaĩra Ngai na hinya; ndĩramũkaĩra na hinya nĩguo anjigue. Rĩrĩa ndĩ mathĩĩnainĩ-rĩ, hooyaga MWATHANI; ndĩmũhooyaga ũtukũ wothe nyambararĩĩtie mooko maakwa na igũrũ, no rĩĩrĩ, ndahooragĩria. Ndĩciiragia igũrũ rĩa Ngai, ngatangĩka; ndamũtarania ngoorwo nĩ hinya.  Atũmaga njũrwo nĩ toro ũtukũ wothe; ngakĩremwo nĩkwaria nĩ ũrĩa thĩĩnĩkĩĩte. Ndĩciiragia ũhoro wa matukũ marĩa marĩĩkĩĩtie kũhĩtũka na ngaririkana mĩaka ya hĩndĩ ya tene. Ũtukũ ndaaraga ngĩĩcũũrania;#. Ngĩĩcũũrania: Kĩhibirania kiugaga “Ngĩina.” ndĩciiragia, ngeyũria atĩrĩ, “MWATHANI egũtũũra atũregeete nginya tene na tene? Ndarĩ hĩndĩ ĩngĩ agaakenio nĩ ithuĩ? Kaĩ atigĩĩte gũtwenda? Ciĩranĩro ciake kaĩ itigĩĩte gũtuĩka cia ma? Ngai-rĩ, nĩkũriganĩrwo ariganĩirwo nĩgũtugana? Kaĩ maraakara maake matũmĩĩte aage gũcooka kũiguanĩra tha?” Ngakiuga atĩrĩ, “Kĩeha gĩakwa nĩ atĩ Ũrĩa Ũrĩ Igũrũ Mũno nĩatũgarũrũkĩĩte.”  Nĩndĩririkanaga ciĩko ciaku cia hinya, MWATHANI, na ndirikanage magegania marĩa wekire hĩndĩ ya tene. Nĩndĩciiragia ũhoro wa maũndũ moothe marĩa wĩkĩĩte. na ndĩciiragie ũhoro wa ciĩko cia hinya iria wee waneeka. Maũndũ moothe marĩa wee, Ngai, wĩkaga nĩ matheru; gũtirĩ ngai mũnene ta we, Ngai witũ. Wee-rĩ, nĩ we Ngai ũrĩa wĩkaga maũndũ ma magegania; nĩwonanĩĩtie hinya waku harĩ ndũũrĩrĩ. Nĩ we wahonokirie andũ aaku na hinya waku, o arĩa marĩ njiarwa cia Jakubu na Josefu.  Rĩrĩa wee, Ngai wonirwo nĩ maaĩ, maaĩ nacio maakuonire magĩĩtigĩra nakuo kũndũ kũrĩa kũriku mũno kwa iria gũkĩinaina. Matu magĩkiuria mbura, ngwa ĩkĩgamba kuuma igũrũ, nacio heni ikĩhenũka na mĩena yothe. Ngwa ciaku igĩkĩgamba o kũgamba, heni igĩkĩmũrĩka mabũrũri moothe, nayo thĩ ĩgĩthingitha na ĩkĩinaina. Wagereire iriainĩ, ũkĩringa iria rĩu rĩriku, no makinya maaku mationekire. Watongoririe andũ aaku ta ũrĩa mũrĩithi atongoragia rũũru rwake, ũkĩmatongoria ũhũthĩrĩĩte Musa na Harũni.