 Ndũũrĩrĩ ciothe nĩigaturanĩrwo hamwe na andũ a Ngai MWATHANI aroiga atĩrĩ, “Ĩkagaai maũndũ ma waragania na ma ũthingu, nĩ gũkorwo nĩngũũka o na ihenya ndĩmũhonokie. Kũraathimwo nĩ mũndũ wothe wĩkaga na akarũmia maũndũ maya: ũhingagia wega mũthenya wa Thabatũ akaaga kũmĩthaahia; na ũrĩa wĩrigagĩrĩria gwĩka ũndũ o ũrĩkũ mũũru.  “Mũtikaanareke mũrũũrĩrĩ ũrĩa wĩnyiitithanĩĩtie na andũ a MWATHANI, oige, ‘MWATHANI nĩekũnyamũrania na andũ aake.’ Mũndũ mũrũme mũhakũre ndakaanarekwo ecookie akiugaga, ‘Niĩ ndirĩ kĩene, tondũ ndingĩhota gũciara.’ MWATHANI areera mũndũ ta ũcio atĩrĩ, ‘Ũngĩhingagia mĩthenya ya Thabatũ, ũgeekaga maũndũ marĩa makenagia MWATHANI ũkarũmagia kĩrĩĩkanĩro gĩakwa, nĩngaatũma ũririkanagwo Hekaarũinĩ yakwa na gatagatĩinĩ ka andũ aakwa, gũkĩra rĩrĩa ũngĩagĩire na ciana cia aanake na cia airĩĩtu. Nĩngaakũheithia ngumo ĩtagaathira.’ ” Andũ a ndũũrĩrĩ arĩa menyiitithanĩĩtie na andũ a MWATHANI, nĩguo matungatagĩre na meendage MWATHANI, mahingagia mĩthenya ya thabatũ, matekũmĩthaahia, o na marũmagia kĩrĩĩkanĩro, MWATHANI arameera atĩrĩ, “Nĩngũmũreehe Zayuni, kĩrĩma kĩrĩa gĩakwa gĩtheru, ndeke mũkene mũrĩ nyũmbainĩ yakwa ya kũhoera, na nyamũkagĩre magongoona marĩa mũrĩrutagĩra kĩgongoonainĩ gĩakwa. Nĩ gũkorwo Hekaarũ yakwa ĩrĩĩtagwo ‘Nyũmba ya kũhoerwo nĩ ndũũrĩrĩ ciothe.’ ”  MWATHANI Ngai, ũrĩa ũcookeetie andũ aake a Isiraeli kuuma ithaamĩrio, aroiga atĩrĩ, “Nĩngaareehe andũ angĩ ndĩmaturanĩre na acio ndĩkĩĩtie gũcookia.” Ngai kũmenereria atongoria a Isiraeli MWATHANI eerĩĩte ndũũrĩrĩ ng'eni ciũke irĩ na ũũru mũingĩ o ta wa nyamũ cia gĩthaka, itambururange andũ aake. Tondũ aroiga atĩrĩ, “Atongoria a Isiraeli arĩa maagĩrĩirwo nĩgũkaania andũ nĩ itumuumu. Nĩ andũ matarĩ na ũũgĩ o na atĩa, oothe no ta ngui iria itakũgaga. Meendeete o gũkoma marootage makĩng'orotaga. Nĩ ngui ngoroki itarĩ kĩndũ kĩngĩihũũnia. Arĩithi nao matirĩ na ũũgĩ o na atĩa. Mũndũ o mũndũ arathiĩ na njĩra yake, ageecarĩrie indo cia kwĩguna nacio. Maikaraga makĩĩranaga ‘Ũkaai tũnyue ndibei tũrĩĩo. Rũũciũ rũgaakorwo rũrĩ rwega gũkĩra ũũmũũthĩ.’ ”