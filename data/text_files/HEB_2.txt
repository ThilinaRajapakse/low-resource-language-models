 Ũhonokio mũnene Nĩ ũndũ ũcio no mũhaka tũrũmbũiye wega ũhoro ũrĩa tũiguĩte nĩguo tũtikaae kweherio kuuma harĩ guo. Amu angĩkorwo ndũmĩrĩri ĩrĩa yaheanirwo nĩ araika yarĩ ya ma, na arĩa oothe maaregire kũmĩrũmĩrĩra kana kũmĩathĩkĩra nĩmaaherithirio o ta ũrĩa kwagĩrĩire-rĩ, ithuĩ tũgakĩaga kũherithio atĩa tũngĩaga kũrũmbũiya ũhonokio mũnene ta ũyũ? Mwathani o kĩambĩrĩria nĩ we wamenyithanirie ũhoro wa ũhonokio ũcio, o na ũgĩcooka kũmenyithanio kũrĩ ithuĩ atĩ nĩ wa ma nĩ arĩa maamũiguire. O naake Ngai nĩarutire ũira wa kuonania atĩ ũhoro ũcio nĩ wa ma na ũndũ wa kuonania moorirũ, kũringa ciama, gwĩka ciĩko nyingĩ cia kũgegania, o na kũheana iheeo cia Roho Mũtheru kũrĩ mũndũ o wothe angĩthuura kũhe. Jesũ nĩ we ũtũkinyagia ũhonokioinĩ Amu Ngai ndatuire araika atĩ nĩ o magaathana thĩinĩ wa thĩ ĩrĩa ĩgooka, ĩrĩa tũraaria ũhoro wayo.  Tondũ handũ hamwe Maandĩkoinĩ nĩhoimbũrĩĩtwo atĩ: “Ngai, kaĩ mũndũ akĩrĩ we kĩ nĩguo ũikarage ũkĩmwĩciiragia? Mũndũ ũrĩa arĩ o rũkũngũ akĩrĩ kĩ tondũ ũmũrũmbũyagia? Wamũtuire kwa ihinda iniini mũnyiinyi kũrĩ araika; ũkĩmũhumba ũgooci na riiri#. Ũkĩmũhumba ũgooci na riiri: Maandĩko mangĩ nĩmoongagĩrĩra “nĩwamũtuire mũnene wa indo ciothe iria wombire.”, na ũkĩmũtua mũnene wa indo ciothe.” Ha ũhoro wa kũiga indo ciothe rungu rwa mũndũ, gũtirĩ o na kĩmwe aatigire gĩtarĩ rungu rwa mũndũ, no rĩu indo ciothe tũticionaga irĩ rungu rwake. No nĩtuonaga Jesũ, ũrĩa kwa ihinda iniini watuĩtwo mũniini kũrĩ araika, nĩguo na ũndũ wa wega wa Ngai, akue nĩ ũndũ wa andũ oothe. Rĩu nĩtũmuonaga ahumbĩĩtwo thũmbĩ ya riiri na gĩtĩĩo nĩ ũndũ wa kũnyamaario o na gũkua gwake. Amu Ngai, o we mũũmbi na mũtũũria wa indo ciothe nĩonire kwagĩrĩire atĩ Jesũ atuuo mwagĩrĩru na ũndũ wa kũnyamaario, nĩ geetha atũme andũ aingĩ makinyĩrwo nĩ riiri wa Ngai. Nĩ amu Jesũ nĩ we ũmoonagĩrĩria njĩra nĩ geetha Ngai amahonokie. Jesũ nĩatheragia andũ kuuma meehiainĩ maao, naake arĩ hamwe na acio matheragio, oothe nĩ a Ithe ũmwe. Kwoguo nĩkĩo Jesũ ataconokaga kũmeeta aariũ na aarĩ a Ithe witũ.  Nĩeraga Ngai atĩrĩ, “Nĩngwĩra andũ aitũ ũrĩa wĩkĩĩte; ndĩgĩgũkumie ciũnganoinĩ ciao.”  Na ningĩ akoiga atĩrĩ, “Nĩngũiga mwĩhoko wakwa harĩ Ngai.” O na atĩrĩ, “Niĩ ũyũ haaha hamwe na ciana iria Ngai aheete.” Hakĩrĩ ũguo-rĩ, kuona atĩ ciana, o ta ũguo egũciĩta, nĩ andũ me na mwĩrĩ na thakame, Jesũ o naake nĩagaire ũmũndũ ũcio wao agĩkĩhaana o ta o. Eekire ũguo nĩ geetha na ũndũ wa gĩkuũ gĩake aanange Ngoma ĩrĩa nyene hinya wa gĩkuũ, na ahũthĩre gĩkuũ kĩu gũkũũra arĩa oothe maatũire matukũ maao moothe me ngombo nĩ ũndũ wa gwĩtigĩra gĩkuũ. Amu nĩ ma atĩ ndateithagia araika, no ateithagia rũciaro rwa Aburahamu. Ũguo nĩkuuga atĩ no mũhaka angĩahaananirio na aariũ na aarĩ a Ithe witũ maũndũinĩ moothe, nĩguo atuĩke Mũthĩnjĩri Ngai Ũrĩa Mũnene mwĩhokeku na wĩ tha wĩrainĩ wa Ngai nĩguo andũ mooherwo meehia maao. Naake nĩahotaga gũteithia arĩa mageragio, nĩ ũndũ we mwene nĩageririo na agĩthĩĩnio.