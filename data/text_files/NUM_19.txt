 Mũhu wa ng'ombe nduune Na rĩĩrĩ, MWATHANI akĩĩra Musa na Harũni, mahe Aisiraeli mawatho maya. Meereei mamũreehere moori nduune ĩtarĩ na kaũũgũ kana karooro, na ĩrĩa ĩtarĩ yaguucia mũraaũ, mũmĩnengere Eleazaru mũthĩnjĩri Ngai. Moori ĩyo yumio nja ya kambĩ ĩthĩnjĩrwo ho we arĩ ho. Naake Eleazaru ooe thakame ĩmwe ya yo amĩminjaminje na kĩara maita mũgwanja mwena wa na mbere wa Hema. Nayo moori ĩyo yothe: rũũa, nyama, thakame, na mara icinwo mũthĩnjĩri Ngai akĩyonagĩra. Mũthĩnjĩri Ngai ũcio ooe ngũ cia mũtĩ wa mũtarakwa, mathangũ ma hithobu, na ndigi cia rangi mũtuune aciikie mwakiinĩ ũcio moori ĩyo ĩracinwo naguo. Mũthĩnjĩri Ngai acooke athambie nguo ciake, ethambe mwĩrĩ, acooke atoonye kambĩ. No rĩĩrĩ, egũikara e na thaahu nginya o hwaĩinĩ. O naake mũcini wa moori ĩyo athambie nguo ciake, ethambe mwĩrĩ, no aikare e na thaahu nginya o hwaĩinĩ.  Na rĩĩrĩ, mũndũ ũtarĩ na thaahu ahakũre mũhu wa moori ĩyo, athiĩ aũige handũ hatarĩ na thaahu nja ya kambĩ, aũigĩre mũingĩ wa Isiraeli ũrĩ wa kũhaarĩria maaĩ ma kũniina thaahu. Rĩu nĩrĩo igongoona rĩa kweheria meehia. Naake mũndũ ũrĩa ũkũhakũra mũhu wa moori ĩyo athambie nguo ciake, no aikare e na thaahu nginya o hwaĩinĩ. Watho ũcio ũtuĩke wa kũrũmagĩrĩrwo hingo ciothe nĩ Aisiraeli na andũ a ndũũrĩrĩ arĩa matũũranagia nao. Mũndũ ũhuutĩĩtie kĩimba “Mũndũ angĩhuutia kĩimba kĩa mũndũ arĩikaraga e na thaahu mĩthenya mũgwanja. Mũndũ ũcio arĩĩtheragia na maaĩ ma gwĩtheria mũthenyainĩ wa gatatũ na wa mũgwanja, thuutha ũcio agagĩtuĩka mũtheru. Angĩaga gwĩtheria mũthenya wa gatatũ na wa mũgwanja, ndarĩthiragwo nĩ thaahu ũcio. Mũndũ ũhuutĩĩtie kĩimba kĩa mũndũ akaaga gwĩtheria, arĩikaraga arĩ na thaahu tondũ ndaitĩrĩirio maaĩ ma gwĩtheria. No athaahie Hema ya MWATHANI, na aagĩrĩirwo no kũingatwo kuuma harĩ andũ a Ngai. “Mũndũ angĩkuĩra thĩinĩ wa hema, wothe wĩ thĩinĩ wa hema ĩyo, kana ũngĩtoonya kuo arĩikaraga arĩ na thaahu mĩthenya mũgwanja. Kĩndũ o gĩothe gĩ kũu thĩinĩ gĩtarĩ gĩkunĩke o nakĩo nĩkĩrĩnyiitagwo nĩ thaahu. Na rĩĩrĩ, mũndũ o wothe e na kũu nja angĩhuutia mũndũ ũũragĩĩtwo kana ũkuĩte gĩkuũ kĩa ndũire, kana ahuutie ihĩndĩ rĩa mũndũ kana mbĩĩrĩra, arĩikaraga na thaahu mĩthenya mũgwanja. “Nĩ geetha mũndũ ũcio athaahũrwo, kũrĩrũmagwo mũhu wa moori ĩrĩa yacinirwo ya kweheria meehia, ũgeekĩrwo thĩinĩ wa kĩndũ ta mbakũri, ũgacooka ũkoongererwo maaĩ. Naake mũndũ ũtarĩ na thaahu akooya mathangũ ma hithobu, akamatobokia maaĩinĩ macio akaminjaminjĩria hema, o na indo ciothe i kũu hemainĩ. O na akaminjaminjĩria andũ arĩa moima kuo na mũndũ ũrĩa ũhuutĩĩtie ihĩndĩ rĩa mũndũ, kana mũndũ ũũragĩĩtwo, kana mũndũ ũkuĩte gĩkuũ kĩa ndũire, kana mbĩĩrĩra. Mũndũ ũtarĩ na thaahu arĩminjaminjagĩria maaĩ macio ũrĩa wĩ na thaahu mũthenya wa ĩtatũ na wa mũgwanja. Mũthenya wa mũgwanja akamũtheria biũ, naake mũndũ ũcio ũrĩ na thaahu agathambia nguo ciake, ageethamba mwĩrĩ, na hwaĩinĩ agathirwo nĩ thaahu. “Mũndũ ũnyiitĩĩtwo nĩ thaahu akaaga gwĩtheria arĩikaraga arĩ na thaahu, tondũ ndaitĩrĩirio maaĩ ma kũmũtheria. No athaahie Hema ya MWATHANI, na aagĩrĩirwo no kũingatwo kuuma harĩ andũ a Ngai. Mũgũtũũra mũrũmagĩrĩra watho ũcio matukũ moothe marĩa magooka. Na rĩĩrĩ, mũndũ ũrĩa ũrĩminjaminjanagĩria maaĩ ma gũtherania, o naake nĩathambagie nguo ciake; mũndũ o wothe ũrĩhuutagia maaĩ macio arĩikaraga arĩ na thaahu nginya o hwaĩinĩ. Kĩndũ o gĩothe kĩrĩa mũndũ wĩ na thaahu angĩhuutia nĩkĩrĩnyiitagwo nĩ thaahu, na mũndũ ũngĩ o wothe ũngĩhuutia kĩndũ kĩu arĩikaraga na thaahu nginya o hwaĩinĩ.”