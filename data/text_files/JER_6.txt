 Jerusalemu gũthiũrũrũkĩrio nĩ thũ Mwĩthareei, inyuĩ andũ a Benjamini! Ũraai kuuma itũũra rĩa Jerusalemu! Huuhaai karumbeeta o kũu Tekoa, na mwakie mwaki wa kuonania ũgwati Bethi Hakeremu. Nĩ gũkorwo mũthiro na mwanangĩko mũnene ikirie gũũka ciumĩĩte mwena wa rũgongo. Itũũra rĩa Zayuni nĩ rĩthaka na rĩkabaarĩrĩrwo wega, no nĩngũrĩananga. Athamaki na mbũtũ ciao cia ita nĩmakaarĩũkĩrĩra; makaamba hema ciao marĩthiũrũrũkĩrie, o mũthamaki aambe hema yake o harĩa akeenda. Makeerana atĩrĩ, “Nĩtũthagathageei ita ciitũ tũtharĩkĩre Jerusalemu kũrĩ o thaa thita!” Macooke moige atĩrĩ, “Kaĩ tũrĩ thĩĩnainĩ-ĩ! Nĩkwambĩrĩirie gũtuka, nĩ ũndũ ciĩruru nĩciambĩrĩirie kũraihũka. Rekeei tũrĩrĩtharĩkĩra o ũtukũ; na tũmomoranie nyũmba ciarĩo iria ciakĩĩtwo na thingo cia hinya!”  Tondũ MWATHANI Mwene Hinya Wothe nĩathĩĩte athamaki acio akameera atĩrĩ, “Temaai mĩtĩ mũmĩhũmbe ihũmba nene ithiũrũrũkĩirie Jerusalemu nĩguo mũrĩtharĩkĩre. Nĩngũherithia itũũra rĩĩrĩ nĩ ũndũ rĩiyũire ũhinyanĩrĩria. O ta ũrĩa gĩthima gĩtherũkaga maaĩ-rĩ, ũguo noguo itũũra rĩa Jerusalemu rĩtherũkaga maũndũ mooru. Maũndũ ma ũhinya na wanangi nĩ mo njiguaga kuo; andũ arũaru na marĩ na ironda no o nyonaga. Andũ aya a Jerusalemu, ĩtĩkĩraai ũrĩa ndĩramũkaania, kana ndĩmũtiganĩrie; ndũme itũũra rĩanyu rĩtuĩke o ta werũ, rĩage mũndũ o na ũmwe ũngĩrĩtũũra.” Aisiraeli kũrema MWATHANI Ngai Mwene Hinya Wothe akĩnjĩĩra atĩrĩ, “Bũrũri wa Isiraeli ũkaahũrũrwo ũtigwo ũthereete o ta mũgũnda wa mĩthabibũ ũrĩĩkĩĩtie kũgethwo thabibũ. Tondũ ũcio, no nginya ũhonokie arĩa oothe ũngĩhota kũhonokia rĩu kwĩ na ihinda.” Na niĩ ngĩcookia atĩrĩ, “Nũũ ũngĩĩthikĩrĩria o na ingĩmaarĩria na ndĩmakaanie? Nĩ aremi matiiguaga ndũmĩrĩri ciaku; Ũndũ ũrĩa wothe wanjĩĩra ndĩmeere no kũnyũrũria maũnyũrũragia. Tondũ ũcio ndĩracinwo nĩ maraakara o ta ũrĩa wee, MWATHANI ũracinwo nĩ mo nĩ ũndũ wao; ndingĩhota gũtumĩria maraakara macio hĩndĩ ĩngĩ.”  Naake MWATHANI akĩnjĩĩra atĩrĩ, “Itĩrĩria maraakara macio maakwa ciana iria irĩ njĩrainĩ o na ũmaitĩrĩrie ciũngano cia andũ eethĩ. Athuuri na atumia nĩmagaatahwo, o na arĩa akũrũ mũno matigaacaaĩrwo.  Mĩciĩ yao, mĩgũnda yao, na atumia aao nĩikaaheeo andũ angĩ; nĩ ũndũ nĩngũherithia andũ a bũrũri ũyũ. Andũ oothe, mũnene na mũniini, nĩmakorokeetio nĩ indo cia ũhahami, o na anabii na athĩnjĩri Ngai nĩmatuĩkĩĩte andũ a maheeni.  Mahoneetie ironda cia andũ aakwa o igũrũ tu. Mameeraga ‘Kwĩ na thaayũ,’ o rĩrĩa gũtarĩ na thaayũ. Matiigana gũconoka o na atĩa hĩndĩ ĩrĩa meekaga maũndũ macio marĩ magigi; matiarĩ na thoni kana rũkobe o na haniini. Kwoguo mekũgũa o ta ũrĩa arĩa angĩ marĩĩkĩĩtie kũgũa. Rĩrĩa ndĩrĩmaherithia, no kũng'aũkana marĩng'aũkana. Nĩ niĩ MWATHANI, ndoiga ũguo.” Aisiraeli kũrega njĩra ya Ngai  MWATHANI eerire andũ aake atĩrĩ, “Rũũgamaai magomanoinĩ ma barabara mũbaare. Ũrĩrĩriai njĩra iria cia tene, na mũũrĩrĩrie na kũrĩa njĩra ĩrĩa njega ĩrĩ. Mĩgereei, na nĩmũgũtũũra na thaayũ.” No o makiuga atĩrĩ, “Tũtikũmĩgerera.” MWATHANI agĩcooka agĩthuura arangĩri#. Arangĩri: Kana; anabii. nĩguo mathikagĩrĩrie mũgambo wa karumbeeta. Nao makiuga atĩrĩ, “Tũtirĩũthikagĩrĩria.” Tondũ ũcio MWATHANI akiuga atĩrĩ, “Tathikĩrĩriai wega, inyuĩ a andũ ndũũrĩrĩ, mũmenye ũndũ ũrĩa andũ aakwa megũkorwo nĩguo. Tathikĩrĩria, wee thĩ! Nĩngũreehithĩria andũ aya mũthiro, ũrĩ maciaro ma ciĩko ciao cia ungumania; tondũ nĩmaagĩĩte gũthikĩrĩria ciugo ciakwa; na makaregana na watho wakwa. Nĩngĩbatairio nĩ ũbaani wa kuuma Sheba ũrĩa mandeehagĩra, o na kana indo nungi wega cia kuuma bũrũri wa kũraaya? Magongoona maao ma gũcinwo ndikũmaamũkĩra, na ndigũkena nĩ ũndũ wa magongoona maao. Tondũ ũcio, nĩngũtũma andũ aya mahĩngwo magũe; aciari, ciana, araata o hamwe na andũ a itũũra nĩmegũkua.” Jerusalemu gũtharĩkĩrwo kuuma mwena wa na rũgongo MWATHANI ekuuga atĩrĩ, “Andũ nĩmarooka moimĩĩte bũrũri ũrĩ na mwena wa na rũgongo; rũũrĩrĩ rũrĩ na hinya rwĩ kũraaya mũno nĩrũrethagathaga gũũka kũrũa. Nĩmoeete moota maao na hiũ ciao cia njora; nĩ andũ ooru, na matirĩ tha. Mũkubio wa mbarathi iria mahaicĩĩte nĩ ta wa mũrurumo wa makũmbĩ ma iria. Nĩmehaarĩirie kũrũa na Jerusalemu.”  Andũ a Jerusalemu maroiga atĩrĩ, “Nĩtũiguĩte ũhoro wao, na mooko maitũ nĩmarigoeete. Nĩtũtangĩkĩĩte ngoro na tũkanyiitwo nĩ ruwo ta rwa mũtumia akĩrũmwo aciare. Tũtingĩũmĩrĩria gũthiĩ mĩgũndainĩ, kana tũgerere barabarainĩ, nĩ gũkorwo thũ ciitũ i kũu na hiũ cia njora, na tũrigiicĩirio mĩena yothe nĩ maũndũ ma kũguoyohania.”  MWATHANI ekwĩra andũ aake atĩrĩ, “Mwĩhumbeei nguo cia makũnia, na mwĩgaragarie mũhuinĩ. Cakayai mũkĩrĩraga o ta ũrĩa mũngĩĩka mũgĩcakaĩra mwana wa mũũmwe; nĩ gũkorwo ũrĩa ũrooka kũmũniina ekũmũtharĩkĩra mũterĩgĩrĩire.” “Jeremia, tageria andũ aakwa, o ta ũrĩa ũngĩgeria cuuma, ũmenye ũrĩa mahaana. Oothe nĩ andũ aremi, moomĩĩtie mĩtwe o ta gĩcango kana cuuma. Oothe mathiaga magĩcenenekaga, na magĩĩkaga maũndũ ma ũhahami. Icua rĩa mwaki nĩrĩrarĩrĩmbũka mũno mũno, no ngaanga#. Ngaanga: Gĩĩkĩ nĩ gĩko kĩrĩa gĩkoragwo cuumainĩ igũrũ: Rora Isaia .. itirathira. Hatirĩ na bata wa gũthiĩ na mbere gũtheria andũ aakwa, tondũ andũ arĩa ooru matirathirwo nĩ ũũru wao. Marĩĩtagwo betha iria itarĩ na bata, tondũ niĩ MWATHANI, nĩndĩmaregeete.”