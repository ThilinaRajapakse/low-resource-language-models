 Paũlũ kuonio na kũguũrĩrio maũndũ No mũhaka ndĩrahe o na akorwo gũtirĩ kĩndũ ngũgĩa nakĩo o na ndetĩĩa. Rĩu ngwaria ũhoro wa cioneki iria Mwathani anyoneetie na marĩa anguũrĩirie. Nĩnjũũĩ mũndũ ũmwe Mũkristiano wambatirio na igũrũ kinya igũrũ rĩa gatatũ mĩaka ikũmi na ĩna mĩthiru (ũrĩa itooĩ nĩ kana mũndũ ũcio aambatirio na mwĩrĩ kana atarĩ naguo; no Ngai ũũĩ.) Ningĩ nĩnjũũĩ atĩ mũndũ ũcio nĩathiire kinya ikenero no ũrĩa itooĩ nĩ kana aathiire na mwĩrĩ kana atarĩ naguo, no Ngai ũũĩ. Na rĩĩrĩ, kũu nĩaiguire maũndũ matangĩarĩrĩka na mũndũ atangĩhota kũmagweta. Handũinĩ ha mũndũ ũcio niĩ nĩngwĩraha, no ndingĩĩraha nĩ ũndũ wakwa mwene tiga o wa maũndũ marĩa moonanagia atĩ ndirĩ hinya. Angĩkorwo nĩngwenda kwĩraha ndingĩĩraha ta kĩrimũ, amu ngwaria o ũhoro wa ma. No rĩĩrĩ,rĩu ndikwĩraha tondũ ndingĩenda mũndũ oone ũhoro wakwa ta ũrĩ mũnene gũkĩra ũrĩa oonaga ngĩĩka kana akaigua ngiuga. Nĩguo ndikerahe nĩ ũndũ wa maũndũ maingĩ marĩa nguũrĩirio-rĩ, nĩndaheirwo mũigua thĩinĩ wa mwĩrĩ wakwa ũrĩa arĩ guo mũrekio wa Caitaani, nĩguo ũthĩĩnagie nĩ geetha ndikaae gwĩtĩĩaga. Nĩndathaithire Mwathani maita matatũ andute mũigua ũcio. Naake akĩnjĩĩra atĩrĩ: “Wega wakwa nĩũkũiganĩĩte, tondũ hinya wakwa nĩwonekaga harĩa hatarĩ na hinya.” Kwoguo nĩngwĩraha ndĩ na gĩkeno nĩ ũndũ wakwa kwaga hinya, nĩguo hinya wa Kristũ ũikarage thĩinĩ wakwa. Nĩ ũndũ ũcio, nĩngenaga nĩ ũndũ wa kwaga hinya, kũrumwo, gũthĩĩnĩka, kũnyariirwo, na kũnyamaario na mathĩĩna maingĩ nĩ ũndũ wa Kristũ. Amu hĩndĩ ĩrĩa itarĩ na hinya nĩguo ndĩ na hinya makĩria. Paũlũ kũrũmbũiya Akorinitho Atĩrĩĩrĩ, njĩkaga maũndũ ta kĩrimũ! No nĩ inyuĩ mwatũmire haane ũguo. Nĩ inyuĩ mwagĩrĩirwo nĩkũngaathĩrĩria, amu o na akorwo niĩ ndirĩ kĩene, “Atũmwo” arĩa anene aanyu matirĩ ũndũ mangĩrĩĩte naguo. Tondũ-rĩ, maũndũ marĩa moonanagia atĩ mũndũ nĩ mũtũmwo wa ma nĩmeekĩĩtwo gatagatĩinĩ kaanyu na gũkirĩrĩria kũnene na ũndũ wa kũringa ciama na moorirũ. Amu-rĩ, makanitha marĩa mangĩ mamũkĩrĩĩte na kĩ tiga o atĩ niĩ ndiigana kũũria ũteithio kuuma kũrĩ inyuĩ? Njoheraai mahĩtia macio! Atĩrĩĩrĩ, rĩĩrĩ nĩ ihinda rĩa gatatũ ndĩhaarĩirie gũũka kwanyu, na ndirĩ kĩndũ o na kĩmwe ngenda kuuma kũrĩ inyuĩ, o tiga inyuĩ eene. Tondũ nĩmũũĩ atĩ ciana ti cio ciigagĩra aciari mũthiithũ, no aciari nĩ o maigagĩra ciana mũthiithũ. Niĩ nĩngaakena nĩ ũndũ wa kũhũthĩra indo ciakwa ciothe, o na kwĩhũthĩra niĩ mwene, nĩ ũndũ wa mĩoyo yanyu. Hiihi inyuĩ no mũrege kũnyenda o na ndĩmwendeete ũguo wothe? Nĩnjũũĩ nĩmũgwĩtĩkĩra atĩ ndiatuĩkire mũrigo harĩ inyuĩ, no nĩkũrĩ mũndũ ũngiuga atĩ nĩndaarĩ na mawara na ngĩmũtega na maheeni. Mũndũ ũmwe wa arĩa ndatũmaga kũrĩ inyuĩ nĩ we hiihi watũmire mũnũmĩrĩre? Nĩndathaithire Tito ooke kũrĩ inyuĩ, na ngĩtũma mũrũ wa Ithe witũ ũmwe mooke naake. Kaĩ hiihi Tito ooka amũtwarĩrĩirie? We na niĩ kaĩ tũtahaanaine wĩrainĩ witũ? Tũtiarũmagĩrĩra mĩtugo ĩhaanaine? Mwahota gũkorwo mũgĩciiria atĩ ihinda rĩĩrĩ rĩothe nĩkwĩgitĩra tũregitĩra kuuma kũrĩ inyuĩ? Aaca; ithuĩ twaragia kũringana na wendi wa Kristũ, Ngai arĩ hamwe na ithuĩ. Maũndũ moothe marĩa twĩkaga araata aakwa, twĩkaga nĩ ũndũ wanyu. Ndĩ na guoya atĩ hiihi ũrĩa ingĩenda mũgaakorwo mũhaana ndooka tiguo mũgaakorwo, o na inyuĩ mũtikaanyona ũrĩa mũngĩenda ngorwo haana. Nĩngaakora mwĩ na inegene, ũiru, maraakara, kwĩyenda, njiinũ na njuukũ, na kwaga mũbango. Ndĩ o na guoya atĩ hĩndĩ ĩrĩa ngooka rĩngĩ Ngai wakwa ahota kũnjonora mbere yanyu, na nĩngũiguĩra andũ aingĩ tha arĩa meehirie o mbere matiĩrirĩĩte maũndũ mooru, ũmaraaya, na merirĩria mooru ma mwĩrĩ.