 Mũhothi wa gũteithia arĩa meetĩkĩĩtie  Ha ũhoro ũrĩa mwanyandĩkĩire ũkoniĩ mũhothi ũrĩa ũrutagwo wa gũteithia andũ a Ngai, ĩkagaai o ta ũrĩa ndaathire makanitha ma Galatia. O mũthenya wa kiumia mũndũ wanyu o wothe nĩagĩrĩirwo nĩkũhonokagia na kũigaga gĩcunjĩ kĩigana ũna kũringana na ũrĩa athũkũmĩĩte, nĩ geetha hatikaanagĩe bata wa gũcookanĩrĩria hĩndĩ ĩrĩa ngooka. Muona ndooka nĩmũgaathuura andũ ndĩmatũme na marũa matware gĩcunjĩ kĩu kĩanyu Jerusalemu. Angĩkorwo nĩhakooneka harĩ na bata wakwa wa tũtwarane nao, nĩngagĩthiĩ nao. Mĩbango ya Paũlũ  Na rĩĩrĩ, itanooka kũrĩ inyuĩ nĩngwamba kũgerera Makedonia tondũ nĩnduĩte kũgerera kuo. Kwahoteka nĩngaikara na inyuĩ kwa ihinda rĩigana ũna, hiihi ihinda rĩa heho rĩothe. Hĩndĩ ĩyo nĩmũkandeithĩrĩria gũthiĩ na mbere na rũgendo rwakwa o kũrĩa ngeerekera gũthiĩ. Hĩndĩ ĩyo ndikwenda tũkoonana na inyuĩ ta arĩ kwĩhĩtũkĩra ndĩrehĩtũkĩra; ndĩrenda gũgaikara na inyuĩ kwa ihinda, Mwathani eenda.  No rĩĩrĩ, nĩngũikara gũũkũ Efeso o kinya mũthenya wa Penitekosito, tondũ gũũkũ kwĩ na mweke mwega wa wĩra, na nĩ wĩra wĩ na uumithio, o na akorwo kwĩ na mĩhĩnga mĩingĩ.  Na rĩĩrĩ, Timotheo angĩũka mũtugeei wega na mũreke aikaranie na inyuĩ atarĩ na guoya tondũ o naake arutaga wĩra wa Mwathani, o ta ũguo niĩ ndutaga. Kwoguo hatikaagĩe mũndũ o na ũmwe ũkũmũira. Mũteithĩrĩriei athiĩ na mbere na rũgendo rwake e na thaayũ amu arooka gũũkũ kũrĩ niĩ, na nĩtũmwetereire twĩ na aariũ na aarĩ a Ithe witũ. Ha ũhoro wa Apolo mũrũ wa Ithe witũ-rĩ, nĩndĩmũthaithaga ooke kũrĩ inyuĩ hamwe na andũ arĩa meetĩkĩĩtie no ndarĩ eetĩkĩra.#. Ndarĩ eetĩkĩra: Kana “ti wendi wa Mwathani o na haniini.” Niĩ nguuga atĩ oona ihinda nĩarĩũka. Ciugo cia mũthia Mwĩhũũgageei, na mũikarage mũrũmĩĩtie wĩtĩkio; gĩai na ũũmĩrĩru na hinya. Ĩkagaai maũndũ moothe na wendo.  Aariũ na aarĩ a Ithe witũ, nĩmũũĩ atĩ thĩinĩ wa Akaia andũ a mũciĩ wa Sitefana nĩ o maarĩ a mbere gwĩtĩkĩra Ũhoro ũrĩa Mwega. Ningĩ nĩmerutĩire nĩguo matungatagĩre andũ arĩa aamũre. Nĩndakĩmũthaitha mũmaathĩkagĩre o hamwe na andũ arĩa marutithanagia wĩra nao. Nĩngeneete mũno nĩ ũndũ wa Sitefana, Foritunato, na Akaiko tondũ wa gũũka kũrĩ niĩ handũ haanyu. Nĩmacanjamũrĩĩte ngoro yakwa o ta ũrĩa macanjamũrĩĩte cianyu. Andũ ta acio nĩmaagĩrĩirwo nĩkũheagwo gĩtĩĩo.  Makanitha moothe ma Asia nĩmamũgeithia. Akula na Pirisila hamwe na andũ oothe a kanitha arĩa macemanagia mũciĩ kwao nĩmamũgeithia mũno thĩinĩ wa Mwathani. Araata oothe arĩa meetĩkĩĩtie a gũũkũ nĩmamũgeithia. Geithaniai mũndũ na ũrĩa ũngĩ na ngeithi theru cia kũmumunyana. Nĩ niĩ Paũlũ ndaandĩka ũũ na guoko gwakwa. Niĩ Paũlũ nĩndamũgeithia. Mũndũ o wothe ũteendeete Mwathani aronyiitwo nĩ kĩrumi! Atĩrĩĩrĩ, Mwathani witũ nĩarooka!#. Mwathani ... nĩarooka: Paũlũ aandĩkire ciugo icio na rũthiomi rwa Kĩaramaika -- Marana tha. Wega wa Mwathani Jesũ ũroikara na inyuĩ. Wendo wakwa ũroikara na inyuĩ inyuothe mwĩ thĩinĩ wa Kristũ.