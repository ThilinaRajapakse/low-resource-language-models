 Jesũ kũingĩra Jerusalemu na ndũũhiũ (Mat .-; Luk .-; Joh .-) Na rĩĩrĩ, Jesũ na arutwo aake magĩkinya kĩrĩmainĩ kĩa Mĩtamaiyũ gũkuhĩ na matũũra ma Bethifage na Bethania, hakuhĩ na Jerusalemu. Naake Jesũ agĩtũma arutwo aake eerĩ mbere, akĩmeera atĩrĩ, “Thiĩi gĩcagi gĩĩkĩ mũng'ethanĩire nakĩo, na mwatoonya o ũguo nĩmũkuona njaũ ya ndigiri yoheetwo ĩtarĩ yakuua mũndũ. Mĩohoreei mũmĩreehe. Mũngĩũrio nĩ mũndũ mũgwĩka ũguo nĩkĩ-rĩ, mwĩreei atĩ Mwathani#. Mwathani: Kana; mwene. nĩabatairio nĩ yo na nĩekũmĩcookia o narua.” Nao magĩthiĩ magĩkora njaũ ya ndigiri kũu barabarainĩ, yoheetwo. Rĩrĩa maamĩohoraga, andũ arĩa maarũngiĩ ho makĩmooria atĩrĩ, “Mũroohora njaũ ĩyo nĩkĩ?” Nao makĩmacookeria o ta ũrĩa Jesũ aameerĩĩte, nao andũ acio magĩkĩmeetĩkĩria mathiĩ nayo. Magĩkĩreehe njaũ ĩyo harĩ Jesũ, makĩmĩigĩrĩra nguo ciao, naake Jesũ akĩmĩikarĩra. Nao andũ aingĩ makĩara nguo ciao barabarainĩ, nao arĩa angĩ makĩara mathĩgĩ marĩa maatuĩte mĩgũndainĩ.  Nao arĩa maamũtongoreetie o na arĩa maamuumĩĩte thuutha makĩanĩrĩra makiugaga atĩrĩ, “Ngai arokumio? Ngai aroraathima ũrĩa ũgũũka na rĩĩtwa rĩa Mwathani! Ngai aroorathima Ũthamaki ũrĩa ũgũũka wa ithe witũ Daudi! Ngai arokumio igũrũ o igũrũ!” Naake Jesũ akinya Jerusalemu akĩingĩra Hekaarũ. Arĩĩkia kwĩrorangĩra akiuma, agĩthiĩ Bethania arĩ hamwe na arutwo arĩa ikũmi na eerĩ, nĩ tondũ kwarĩ hwaĩinĩ. Jesũ kũruma mũkũyũ (Mat .-) Na rĩrĩ, mũthenya ũyũ ũngĩ rĩrĩa Jesũ na arutwo aake moimaga Bethania, Jesũ akĩigua ahũtiĩ. Agĩkĩona mũkũyũ ũrĩ haraaya ũrurĩĩte wega, agĩthiĩ harĩ guo ehokeete atĩ nĩekuona ngũyũ. No akinya harĩ guo ndarĩ kĩndũ oonire, tiga mathangũ matheri, amu gũtiarĩ hĩndĩ ya mĩkũyũ gũciara. Jesũ agĩkĩwĩra atĩrĩ, “Andũ maroaga gũkaarĩa matunda maaku tene na tene!” Nao arutwo aake makĩigua ũguo oigire. Jesũ gũtoonya Hekaarũ (Mat .-; Luk .-; Joh .-) Na rĩĩrĩ, maakinya Jerusalemu Jesũ agĩthiĩ Hekaarũinĩ, akĩambĩrĩria kũrutũrũra arĩa meendanagĩria na arĩa maagũragĩra kuo, na akĩng'aũrania meetha cia arĩa maakũũranagia mbeeca o na itĩ cia arĩa meendagia ndutuura. Gũtirĩ mũndũ aangĩetĩkĩririe ahĩtũkĩrie kĩndũ kũu nja ya Hekaarũ.  Agĩcooka akĩruta andũ akĩmeera atĩrĩ, “Ngai oigĩĩte Maandĩkoinĩ atĩrĩ, ‘Hekaarũ yakwa ĩgeetagwo nyũmba ya kũhooyagĩrwo nĩ andũ a ndũũrĩrĩ ciothe.’ No inyuĩ mũmĩtuĩte kũndũ gwa kwĩhithwo nĩ atuunyani!” Rĩrĩa athĩnjĩri Ngai arĩa anene o na arutani a Watho maiguire ũhoro ũcio, makĩambĩrĩria gũcaria ũrĩa mangĩmũũraga. No nĩmamwĩtigagĩra nĩ amu andũ oothe nĩmaagegeete nĩ ũndũ wa ũrutani wake. Gwakinya hwaĩinĩ, Jesũ na arutwo aake makiuma Jerusalemu. Ũrutani kuuma kũrĩ mũkũyũ (Mat .-) Na rĩĩrĩ, mũthenya ũyũ ũngĩ rũũciinĩ, Jesũ na arutwo aake maakinya harĩa mũkũyũ warĩ, makĩona ũũmĩĩte wothe kinya mĩri. Naake Petero aririkana ũhoro wa mũkũyũ ũcio akĩĩra Jesũ atĩrĩ, “Mũrutani, tarora! Mũkũyũ ũrĩa ũrarumire nĩũũmĩĩte!” Naake Jesũ akĩmeera atĩrĩ, “Ĩtĩkiai Ngai.  Ngũmwĩra na ma atĩ mũndũ o wothe ũngĩĩra kĩrĩma gĩĩkĩ atĩrĩ, ‘Kũũrũka wĩikie iriainĩ,’ na akorwo atarĩ na nganja ngoroinĩ yake, na akorwo eetĩkĩĩtie atĩ ũguo ekuuga nĩũkũhinga, no eekĩrwo ũndũ ũcio. Tondũ ũcio ngũmwĩra atĩrĩ, ũndũ o wothe mũrĩũragia mũkĩhooya, ĩtĩkagiai atĩ nĩmũrĩĩkĩĩtie kũheeo, na nĩmũrĩgĩaga naguo.  Rĩrĩa mũrũngiĩ mũkĩhooya-rĩ, ohagĩraai arĩa mamũhĩtĩirie, nĩguo Ithe wanyu ũrĩa wĩ igũrũ o naake amuohagĩre meehia maanyu. [ No mũngĩrega kuohera arĩa angĩ, meehia maao, o naake Ithe wanyu ũrĩa wĩ igũrũ ndangĩmuohera meehia marĩa mwĩhĩĩtie.”] Kĩũria gĩkoniĩ ũhoti wa Jesũ (Mat .-; Luk .-) Naake Jesũ na arutwo aake magĩgĩkinya Jerusalemu rĩngĩ. Na rĩrĩa Jesũ aaceeraga kũu Hekaarũinĩ, athĩnjĩri Ngai arĩa anene, na arutani a Watho na athuuri magĩũka kũrĩ we. Magĩkĩmũũria atĩrĩ, “Ũreeka maũndũ maya na ũhoti ũrĩkũ, na nũũ wakũheire ũhoti ũcio?” Naake Jesũ akĩmacookeria atĩrĩ, “Nĩngũmũũria kĩũria na mwanjookeria nĩngũmwĩra kũrĩa ndutĩĩte ũhoti ũrĩa ndĩreeka maũndũ maya naguo. Tanjĩĩraai atĩrĩ, Johana, aarutĩĩte ũhoti wa kũbatithania kũ, kũrĩ Ngai kana kũrĩ andũ? Tanjookeriai!” Nao makĩambĩrĩria gũkararania makĩũranagia atĩrĩ, “Tũkuuga atĩa? Wona twoiga woimĩĩte kwĩ Ngai, egũtũũria atĩrĩ, ‘Mwakĩregire kũmwĩtĩkia nĩkĩ?’ Na twoiga ‘Woimĩĩte kũrĩ andũ ...’ ” (Nĩmeetigagĩra andũ, amu andũ oothe nĩmeetĩkĩĩtie atĩ Johana aarĩ mũnabii.) Nĩ ũndũ ũcio magĩkĩĩra Jesũ atĩrĩ, “Tũtiũĩ.” Naake akĩmeera atĩrĩ, “O na niĩ ndigũkĩmwĩra njĩkaga maũndũ maya na ũhoti ũrĩkũ.”