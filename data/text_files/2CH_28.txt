 Ahazu mũthamaki wa Juda (Atha .-) Na rĩĩrĩ, Ahazu aambĩrĩirie gũthamaka Juda arĩ wa mĩaka mĩrongo ĩĩrĩ. Naake agĩthamaka mĩaka ikũmi na ĩtandatũ kũu Jerusalemu. Naake ndaigana gwĩka maũndũ meega ta marĩa meekĩĩtwo nĩ guukawe Daudi. Handũ ha gwĩka ũguo, eekire maũndũ marĩa mataakenagia MWATHANI o ta marĩa athamaki a Isiraeli meekĩĩte, o na agĩthondeka mĩhianano ya cuuma ya Baali. Ningĩ nĩacinĩire ũbaani gĩtuambainĩ kĩa Hinomu, o na akĩruta aariũ aake igongoona arũmĩrĩire mĩtugo ĩrĩ magigi ya ndũũrĩrĩ iria MWATHANI aingatĩĩte ikeehera mbere ya andũ a Isiraeli. Ahazu nĩarutagĩra magongoona o na agacinĩra ũbaani kũndũ kũrĩa gũtũũgĩru gwathaathayagĩrio mĩhianano, o na irĩmainĩ, o na rungu rwa mũtĩ wothe mũruru. Mbaara ya Siria na Isiraeli (Atha .) - Nĩ ũndũ wa meehia ma mũthamaki Ahazu MWATHANI Ngai wake akĩmũneana mookoinĩ ma mũthamaki wa Siria, akĩhũũrwo, o nginya agĩtoorio. Mũthamaki wa Siria agĩcooka agĩkua andũ aingĩ kuuma Juda akĩmatwara Damasiki marĩ mĩgwate. Naake MWATHANI akĩreka Peka mũrũ wa Remalia, mũthamaki wa Isiraeli, ahoote Ahazu, na akĩũraga thigari ngiri igana rĩa mĩrongo ĩĩrĩ (,) iria njoorua cia mũthamaki wa Juda mũthenya o ro ũmwe. MWATHANI Ngai wa maithe maao nĩkũrekereria aamarekereirie mahootwo tondũ nĩmaamũtiganĩirie. Naake Zikini mũthigari njamba woimĩĩte Isiraeli, akĩũraga Maaseia mũrũ wa mũthamaki Ahazu. Ningĩ akĩũraga Azirikamu, mũrũũgamĩrĩri wa maũndũ ma nyũmba ya mũthamaki o na Elikana ũrĩa warĩ mũniini wa mũthamaki. Nacio ita cia Isiraeli ikĩnyiita andũ ngiri magana meerĩ (,), matukanĩĩte na atumia na ciana, ikĩmatwara Samaria marĩ mĩgwate. Meekire ũguo o na gũtuĩka andũ a Juda maarĩ aariũ a ithe wao. Maamatwaranĩire hamwe na indo nyingĩ iria maatahĩĩte kuo. Mũnabii Odedi Na rĩĩrĩ, nĩkwarĩ na mũnabii wa Ngai watũũraga itũũrainĩ rĩa Samaria wetagwo Odedi. Naake agĩgĩthiĩ gũtũnga mbũtũ ĩyo ya ita ya Isiraeli ĩgĩcooka Samaria akĩmĩĩra atĩrĩ, “MWATHANI, o we Ngai wa maithe maanyu nĩwe ũrekereirie andũ a Juda nĩguo mũmahoote tondũ nĩmamũraakarĩĩtie. No rĩĩrĩ, ngero ĩrĩa mũmagereete ya kũmooraga nĩmũkinyĩire o matũinĩ maake. Rĩu-rĩ, mũrenda gũtua andũ oothe, arũme na atumia, a Juda na a Jerusalemu ngombo cianyu. Kaĩ mũriganĩirwo atĩ o na inyuĩ mũrĩ eehia maithoinĩ ma MWATHANI Ngai wanyu? Rĩu tategaai matũ mũigue ũrĩa ngũmwĩra! Ndamũthaitha mũrekererie aariũ a ithe wanyu mũnyiitĩĩte mĩgwate mainũke, nĩ gũkorwo maraakara ma MWATHANI nĩmamũcũũthĩrĩirie.” Nao anene ana a ũthamaki wa na Rũgongo, Azaria mũrũ wa Jehohanani, Berekia mũrũ wa Meshilemothu, Jehizikia mũrũ wa Shalumu, na Amasa mũrũ wa Hadilai, magĩtetia andũ acio moimĩĩte itainĩ. Makĩmeera atĩrĩ, “Mũtigatoonyie andũ aya mũtahĩĩte gũũkũ! Ithuĩ nĩtwĩhĩĩtie meehia ma kũigana, tũkaraakaria MWATHANI ũguo atĩ no atũherithie. Rĩu-rĩ, mũrenda gwĩka ũndũ ũgũtũma mahĩtia maitũ maingĩhe.” Tondũ ũcio, mbũtũ ĩyo ya ita ĩkĩnenganĩrĩria mĩgwate ĩyo hamwe na indo iria yatahĩĩte kũrĩ andũ aao na kũrĩ anene aao. Nao anene arĩa ana, makĩoya andũ acio oothe maarĩ mĩgwate, nĩguo mamatuge. Magĩkĩmahumba nguo iria ciatahĩĩtwo, na makĩmahe iraatũ magĩĩkĩra. Magĩcooka makĩmahe irio, gĩa kũnyua, o na makĩmahaka maguta. Nao arĩa mataarĩ na hinya wa gwĩtwara na magũrũ makĩmakuua na ndigiri ciao. Arĩa oothe maarĩ mĩgwate makĩmacookia Jeriko, itũũra rĩa Mĩkĩndũ, kũrĩ aariũ a ithe wao. Thuutha ũcio anene acio magĩcooka Samaria. Ahazu kũũria Aasiria ũteithio (Atha .-) -Na rĩĩrĩ, andũ a bũrũri wa Edomu makĩambĩrĩria gũtharĩkĩra Juda rĩngĩ na makĩnyiita andũ aingĩ mĩgwate. Tondũ ũcio mũthamaki Ahazu agĩtũmanĩra Tigilathu Pileseri mũthamaki wa Aasiria ooke amũteithĩrĩrie. Hĩndĩ o ro ĩyo Afilisiti nĩgũtharĩkĩra maatharĩkagĩra matũũra marĩa maarĩ magũrũinĩ ma irĩma cia Juda mwena wa na ithũĩro, o na mwena wa na kĩanda wa Juda. Nĩmaatunyanĩĩte matũũra ma Bethi Shemeshi, Aijaloni, Gederothu, Soko na tũtũũra twakuo, Timina na tũtũũra twakuo, o na Gimizo na tũtũũra twakuo, magatũũra kuo. Mũthamaki Ahazu agĩthũũkia mũno maũndũ ma Juda o na agĩkararia MWATHANI, agĩgĩtũma MWATHANI aagithie Juda gĩtĩĩo. Naake mũthamaki wa Aasiria agĩũkĩrĩra Ahazu, akĩmũhatĩrĩria mũno handũ ha kũmũteithĩrĩria. Naake Ahazu akĩoya thahabu yothe kuuma Hekaarũinĩ, o na kuuma nyũmbainĩ ya mũthamaki, o na kuuma nyũmba cia anene aake, akĩhe mũthamaki wa Aasiria. O na eeka ũguo ndaigana gũteithĩka. Meehia ma Ahazu Na rĩĩrĩ, hĩndĩ ĩyo mũthamaki Ahazu macio moothe mathĩĩna, agĩkĩrĩrĩria kwagarara watho wa MWATHANI. Agĩgĩkĩrutĩra ngai cia andũ a Siria arĩa maamũhooteete magongoona, akĩĩĩraga atĩrĩ, “Tondũ ngai cia athamaki a andũ a Siria nĩciamateithirie, ngũcirutĩra magongoona nĩguo cindeithie o na niĩ. Na rĩĩrĩ, icio nĩcio ciamwagithirie kĩene, we mwene o hamwe na andũ oothe a Isiraeli.” Naake Ahazu akĩoya indo ciothe cia Hekaarũ agĩciũraganga tũcunjĩ tũcunjĩ. Agĩcooka akĩhinga mĩrango yothe ya Hekaarũ, agĩaka igongoona kũu itũũrainĩ rĩa Jerusalemu guothe. Na rĩĩrĩ, matũũrainĩ moothe ma Juda agĩthondeka kũndũ gũtũũgĩru gwa gũcinagĩrwo ũbaani na gwa gũthaathayagĩrio mĩhianano, o na gũcinagĩra ngai ng'eni ũbaani. Ũndũ ũcio ũgĩtũma MWATHANI Ngai wa maithe maake aiyũrwo nĩ maraakara. Na rĩĩrĩ, maũndũ marĩa mangĩ ma mũthamaki Ahazu, kuuma kĩambĩrĩria nginya kĩrĩĩkĩrĩro, maandĩkĩĩtwo Ibukuinĩ rĩa Hisitoria ya Athamaki a Juda na Isiraeli.  Naake Ahazu agĩkua, agĩthikwo kũu Jerusalemu, no ndathikirwo mbĩĩrĩrainĩ cia athamaki. Naake Hezekia mũũrũwe agĩthamaka ithenya rĩake.