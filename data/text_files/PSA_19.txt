 Ũrĩa riiri wa Ngai wonanagio nĩ wĩra wake wa ũũmbi#. Thaburi ĩno yandĩkirwo nĩ Daudi. Igũrũ rĩonanagia riiri wa Ngai, namo matu mairũ mamemeerekagia ũrĩa eekĩĩte. Mũthenya ũkinyagĩria mũthenya ũyũ ũngĩ ũhoro wa riiri ũcio, naguo ũtukũ ũkamenyithagia ũtukũ ũrĩa ũngĩ ũhoro wa riiri ũcio. Gũtirĩ ciugo kana mĩario ihũthagĩra, mĩgambo yacio ndĩiguagwo.  No o na kũrĩ ũguo-rĩ, ũrĩa ciugaga#. Ũrĩa ciugaga: Kĩhibirania kiugaga mĩraini kana mũhaka wacio ũtambũrũkĩĩte thĩ yothe. ũhunjaga thĩ yothe, na ũkaiguĩka kũrĩa guothe andũ maikaraga gũũkũ thĩ. Kũu igũrũ nĩkuo Ngai aheete riũa ũtũũro, rĩrĩa rĩrookaga kwĩyumĩria o ta mũhikania akiuma gwake mũciĩ, kana ta mũteng'eri njoorua wĩ na mũhĩĩahĩĩo wa kũhanyũka. Rĩrathagĩra mũthiainĩ ũmwe wa igũrũ, rĩgatuĩkania ũguo nginya mũthiainĩ ũrĩa ũngĩ, na gũtirĩ kĩndũ gĩtakinyagĩrwo nĩ ũrugarĩ warĩo. Watho wa MWATHANI Watho wa MWATHANI nĩ mũkinyanĩru, nĩũheaga ngoro ya mũndũ hinya mwerũ. Kĩrĩra kĩa MWATHANI nĩ gĩa kwĩhokwo, nĩkĩũhĩgagia mũndũ ũrĩa ũtarĩ mũũgĩ. Mawatho ma MWATHANI nĩ marũngĩrĩru, nĩmakenagia ngoro cia arĩa mamarũmagĩrĩra. Maathani ma MWATHANI nĩ ma kĩhooto, nĩmatũmaga mũndũ agĩe na ũmenyo. Gũtĩĩa MWATHANI nĩ ũndũ mwega, gũtũũraga nginya tene na tene. Matua ma MWATHANI nĩ ma ma, na makoragwo hingo ciothe marĩ ma kĩhooto. Nĩmakwĩrirĩrio gũkĩra thahabu ĩrĩa njega mũno; me mũrĩo gũkĩra mũruru wa ũũkĩ.  Nĩ mo manjũhĩgagia, niĩ ndungata yaku; nĩ ũndũ wa kũmaathĩkĩra nĩndaathimagwo. Nũũ ũngĩhota gũkũũrana wega mahĩtia maake mwene? MWATHANI, ndekera mahĩtia marĩa ngũhĩtagĩria hithoinĩ. Ningĩ ndigagĩrĩria, niĩ ndungata yaku, ndigaakwĩhagie ngĩmenyaga; ndũkaanareke wĩhia wa mũthemba ũcio ũnjathe, nĩguo ngoragwo ndĩ mwagĩrĩru, na itarĩ na ũũru wa meehia.  Ciugo cia kanua gaakwa, o na meciiria maakwa ĩroĩtĩkĩrwo nĩ we, MWATHANI o wee mũngitĩri na mũngũũri.