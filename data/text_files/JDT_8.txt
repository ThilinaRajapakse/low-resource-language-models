 Judithi mũtumia Mũisiraeli wa ndigwa Na rĩĩrĩ, hĩndĩ ĩyo Judithi akĩigua ũrĩa gwatuĩkĩĩte. We aarĩ mwarĩ wa Merari, mũrũ wa Okisi, mũrũ wa Josefu mũrũ wa Ozieli, mũrũ wa Elikia, mũrũ wa Anania, mũrũ wa Gideoni, mũrũ wa Rafaimu, mũrũ wa Ahitubu, mũrũ wa Elija, mũrũ wa Hilikia, mũrũ wa Eliabu, mũrũ wa Nathanaeli, mũrũ wa Salamieli, mũrũ wa Sarasadi, mũrũ wa Isiraeli. Mũthuuriwe Manase o wa mũhĩrĩga wao na wa nyũmba yao aakuĩte hĩndĩ ya magetha ma mbaarĩ. Nĩkũrora aaroraga andũ rĩrĩa moohaga mbaarĩ imanjika me mũgũnda rĩrĩa aaringĩkire nĩ riũa, agĩkuĩra Bethulia itũũrainĩ rĩrĩa aaciarĩirwo. Aathikirwo mbĩĩrĩrainĩ ya nyũmba yao mũgũndainĩ ũrĩa wĩ gatagatĩ ka Dothani na Balamoni. Judithi aatũũrĩĩte atekuuma nja ya mũciĩ wake, kuuma atuĩka wa ndigwa, ihinda rĩa mĩaka ĩtatũ na mĩeri ĩna.  Na rĩĩrĩ, nĩakĩirwo hema igũrũ wa nyũmba yake; aikaraga ehotoreete nguo ya ikũnia njohero na eekĩraga nguo cia mũtumia wa ndigwa. Kuuma aatigwo nĩ mũthuuriwe eehingaga kũrĩa mĩthenya yothe o tiga hwaĩinĩ ũrĩa watongoragia Thabatũ, na thabatũ yo nyene, na mũthenya ũrĩa warĩ mbere ya karũũgamo ka mweri, na mũthenya ũrĩa wamĩtongoragia, na mĩthenya ya Thigũkũ cia Isiraeli. We aarĩ mũthaka mũno na kĩĩrorerwa na mũthuuriwe Manase nĩamũtigĩire thahabu, betha, ndungata cia arũme na cia atumia, mahiũ, na mĩgũnda na aatũũraga aroraga indo icio ciothe. Gũtirĩ mũndũ o na ũmwe waragia ũũru igũrũ rĩake nĩ gũkorwo nĩaheete Ngai gĩtĩĩo mũno. Judithi gũcemania na anene a itũũra Judithi nĩaiguire atĩ wagi wa maaĩ nĩwatũmĩĩte andũ makue ngoro na atĩ andũ nĩmaanegeneetie Uzia. Ningĩ o na akĩmenya atĩ Uzia nĩehĩtĩĩte kũneana itũũra thuutha wa matukũ mataano kũrĩ Asiria. Agĩgĩtũma ndungata ĩmwe ya mũirĩĩtu ĩrĩa yatabaaragĩra indo ciake ĩgeete Uzia#. Uzia: Maandĩko mamwe ma Kĩngiriki matirĩ kiugo gĩĩkĩ., na Kabirisi, na Karimisi, arĩa maarĩ atongoria a itũũra. Rĩrĩa maakinyire, Judithi akĩmeera atĩrĩ, “Tathikĩrĩriai inyuĩ atongoria a andũ a Bethulia. Nĩmũhĩtirie nĩkwarĩria andũ ta ũrĩa mwĩkire ũũmũũthĩ. Mũtikwagĩrĩirwo nĩkũheana kĩĩranĩro mbere ya Ngai atĩ nĩmũkũneeana itũũra kũrĩ thũ ciitũ angĩkorwo Mwathani ndegũũka gũtũteithĩrĩria mĩthenya ĩigana ũna ĩtaanathira.  Mũrĩ na kĩhooto kĩrĩkũ gĩa kũgeria Ngai ta ũguo mwĩkĩĩte ũũmũũthĩ? Inyuĩ mũkĩrĩ a mũrũũgame handũinĩ ha Ngai gatagatĩinĩ ka andũ? Nĩ Mwathani Mwene Hinya Wothe mũrageria! Kaĩ mũtarĩ hĩndĩ mũkeeruta?  Angĩkorwo gũtirĩ hĩndĩ mũngĩhota kũmenya ũriku wa ngoro ya mũndũ kana mũgundũrie ũrĩa mũndũ areciiria-rĩ, mũngĩkĩhota atĩa gũthuuthuuria Ngai ũrĩa wombire indo ciothe, o na kana mũmenye meciiria kana mataanya maake? Aaca, araata aakwa, tigaai gũũkĩria maraakara ma Mwathani Ngai witũ! O na gũtuĩka atĩ hiihi ti wendi wake gũtũteithia thĩinĩ wa mĩthenya ĩtaano ĩrĩa ĩgũũka-rĩ, arĩ na ũhoti wa gũtũgitĩra o ihinda rĩrĩa we angĩenda, kana atũniine ahũthĩrĩĩte thũ ciitũ. No rĩĩrĩ, mũtikaae gwĩkĩra mũhaka matuainĩ ma Mwathani Ngai witũ. Nĩ gũkorwo Ngai ti mũndũ atĩ nĩguo ehĩtĩrwo, na ti wa kũhooteka na kũringĩrĩrio o ũguo ta mũndũ. Atĩrĩĩrĩ-i, o tũgĩetagĩrĩra atũhonokie-rĩ, rekeei tũmũthaithe nĩ geetha atũteithie. Na oona kwagĩrĩire nĩegũthikĩrĩria mũgambo witũ. Amu tũtithaathayagia ngai cia gwĩthondekerwo na mooko ma andũ. Gũtirĩ mũhĩrĩga o na ũmwe witũ, kana rũũrĩrĩ, kana gĩcagi, kana matũũra marĩ meeka ũguo, o na gũtuĩka ũguo nĩguo maithe maitũ meekaga. Kĩu nĩkĩo kĩarĩ gĩtũmi kĩa maithe maitũ maneanwo mooragwo nĩ thũ ciao, na indo ciao itahwo, nao magĩthira na thĩĩna mũnene mookoinĩ ma thũ ciitũ. No tondũ ithuĩ tũtithaathayagia Ngai ũngĩ thengia Mwathani, twĩ na mwĩhoko atĩ ndetũtiganĩria kana atiganĩrie mũhĩrĩga o na ũmwe witũ. “Amu angĩkorwo no megũtũnyiita, o na Judea guothe nĩgũkũnyiitwo na kũndũ gwitũ kũrĩa gũtheru gũtahwo; gũthaahio kũu tũgaakũrĩha na thakame iitũ. Ningĩ nĩ ithuĩ Ngai akooria nĩ ũndũ wa kũũragwo na gũtahwo kwa andũ aitũ na nĩ ũndũ wa gũthũũkangio kwa bũrũri ũrĩa twagaire. Nĩtũkaamenwo na tũnyũrũrio nĩ andũ a mabũrũri ma ndũũrĩrĩ marĩa tũgaatwarwo ta ngombo. Gũtirĩ hĩndĩ tũgwĩtĩkĩrĩka nĩ thũ ciitũ atĩ nĩ ũndũ wa kwĩneana kũrĩ cio rĩu#. Rĩu: Kana “gũtirĩ hĩndĩ wega ũkaumana na ũkombo witũ.”. Tũngĩĩneana, Mwathani Ngai witũ nĩegũtigĩrĩra atĩ nĩtwaconorwo. “Rĩu araata aakwa, rekeei tũtuĩke mũhaano mwega kũrĩ andũ a bũrũri witũ. Kĩĩrĩgĩrĩro kĩao kĩrĩ o harĩ ithuĩ, o na Hekaarũ na kĩgongoona irĩ o igũrũ riitũ. Maũndũ makĩhaana ũguo-rĩ, rekeei tũcookerie Mwathani Ngai witũ ngaatho, ũrĩa ũratũgeria rĩu o ta ũrĩa aageririe maithe maitũ tene.  Taririkanaai ũrĩa eekire na Aburahamu, na ũrĩa aageririe Isaaka, na maũndũ marĩa moothe maakorire Jakubu aarĩ Mesopotamia thĩinĩ wa Siria rĩrĩa aarĩithagia ng'ondu cia Labani, maamawe. Amu ndatũgereetie na mwaki ta ũrĩa aameekire, o na ti iherithia aratũtũmĩra ta arĩ kwĩrĩhĩria, no nĩgũtũkaania ũratũkaania ithuĩ tũmũthaathayagia.” Naake Uzia agĩcookeria Judithi atĩrĩ, “Maũndũ macio moothe waria moima thĩinĩ wa ngoro theru na gũtirĩ mũndũ ũngĩregana na ciugo ciaku. Ũũmũũthĩ ti rĩo riita rĩa mbere wonania ũũgĩ waku: kuuma o tene andũ oothe nĩmooĩ ũrĩa ũrĩ mũũgĩ na ũrĩa ũkoragwo ũrĩ mũrũngĩrĩru thĩinĩ wa ngoro. No andũ aitũ nĩmarakua nĩ nyoota, na nĩmatũringĩrĩirie kuuga ũrĩa tuugire na maatũma tũheane kĩrĩĩko kĩrĩa tũtangĩhota kũũraga. Rĩu tondũ wĩ mũtumia ũtĩĩĩte Ngai mũno-rĩ, hoera andũ aitũ, thaitha Mwathani atũme mbura ya kũiyũria matangi maitũ, nĩ geetha tũcookwo nĩ hinya.” Judithi agĩcookia atĩrĩ, “Tathikĩrĩriai tondũ nĩngwĩka ũndũ ũrĩa andũ aitũ a Ayahudi matakaariganĩrwo. Hwaĩinĩ wa ũũmũũthĩ mũrĩ atatũ mũrĩrũũgama kĩhingoinĩ gĩa itũũra nĩ geetha niĩ hamwe na ndungata yakwa ya mũirĩĩtu tuume itũũra. Mbere ya mũthenya gũkinya ũrĩa mwoigire nĩmũkeeneana kũrĩ thũ ciitũ, Mwathani nĩekũũhũthĩra kũhonokia andũ a Isiraeli. No mũtikanjũũrie ũrĩa ndĩciirĩĩtie gwĩka, nĩngaamũtaarĩria hĩndĩ ĩrĩa ũkaahinga.” Naake Uzia na atongoria acio angĩ makĩmwĩra atĩrĩ, “Thiĩ na thaayũ, na Mwathani Ngai arogũtongoria ũtũrĩhĩrie harĩ thũ ciitũ.” Nao magĩkiuma hemainĩ magĩcooka handũinĩ haao ha kũgitĩra.