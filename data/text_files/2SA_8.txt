 Ũhootani wa Daudi itainĩ (Maũ .-) Thuutha ũcio, Daudi agĩtharĩkĩra Afilisiti rĩngĩ, akĩmahoota, agĩkinyia wathani wao mũico bũrũriinĩ ũcio. Agĩcooka akĩhoota Amoabi, agĩkomithia mĩgwate yothe thĩ yarĩĩte raini, na o thĩinĩ wa andũ atatũ akooragithia eerĩ. Kwoguo Amoabi, magĩtuĩka ndungata cia Daudi ciakũmũrutagĩra igooti. Ningĩ Daudi akĩhoota Hadadezeri mũrũ wa Rehobu, rĩrĩa aathiaga gũkũũra bũrũri ũrĩa warĩ mwena wa na rũgongo wa rũũĩ rwa Farati. Hadadezeri aarĩ mũthamaki wa Zoba kũrĩa kwarĩ thĩinĩ wa Siria. Daudi akĩmũtuunya thigari ngiri ĩmwe na magana mũgwanja (,) cia mbarathi, na thigari ngiri mĩrongo ĩĩrĩ (,) cia magũrũ. Agĩtigia mbarathi cia kũigana kũguucia ngaari igana cia mbarathi, iria ingĩ ciothe agĩcitemengithia magũrũ ikĩonja. Rĩrĩa andũ a Siria a kuuma Damasiki maatũmire ita ciũke iteithie mũthamaki Hadadezeri, Daudi agĩcitharĩkĩra, akĩũraga andũ ngiri mĩrongo ĩĩrĩ na igĩrĩ (,). Agĩcooka agĩaka kambĩ cia thigari bũrũriinĩ wao, nao andũ a Siria magĩtuĩka ndungata ciake cia kũmũrutagĩra igooti. MWATHANI agĩgĩtũma Daudi agĩe na ũhootani kũndũ guothe. Daudi agĩkĩoya ngo cia thahabu iria ciakuuĩĩtwo nĩ njaama cia Hadadezeri, agĩcitwara Jerusalemu. Ningĩ akĩoya icango nyingĩ mũno kuuma Beta na Bethorai, matũũra marĩa maathagwo nĩ Hadadezeri. Naake Toi, mũthamaki wa Hamathu, akĩigua atĩ Daudi nĩahooteete ita ciothe cia Hadadezeri. Akĩrekia mũũrũwe Joramu kũrĩ mũthamaki Daudi, akamũgeithie na amũgaathĩrĩrie nĩ ũndũ wa kũhoota Hadadezeri. Toi aatũire arũaga na Hadadezeri. Naake Joramu agĩtwarĩra Daudi iheeo ciathondekeetwo na thahabu, betha, na gĩcango. Naake mũthamaki Daudi akĩamũra indo icio nĩguo ihũthagĩrwo na gũthaathaiya MWATHANI. Hamwe na icio nĩamũrire betha na thahabu iria aarutĩĩte mabũrũri marĩa aahooteete ma Edomu, Moabi, Aamoni, Filisitia na Aamaleki. O na hamwe na icio akĩamũra gĩcunjĩ kĩmwe kĩa indo iria aatahĩĩte kuuma kwa Hadadezeri.  Naake Daudi, arĩĩkia kũũraga Aedomu#. Aedomu: Maandĩko ma Kĩhibirania moigaga andũ a Siria. ngiri ikũmi na inyaanya (,) gĩtuambainĩ gĩa Cumbĩ, agĩcooka mũciĩ na agĩkĩrĩria kũgĩa igweta. Agĩaka kambĩ cia thigari bũrũriinĩ wothe wa Edomu, nao andũ a kuo oothe magĩtuĩka ndungata ciake. Naake MWATHANI agĩtũma Daudi agĩe na ũhootani kũndũ guothe. Daudi agĩgĩthamakĩra Isiraeli guothe, na nĩonaga atĩ andũ aake oothe nĩmaratungatwo na njĩra ya kĩhooto na ya waragania. Joabu, ũrĩa nyina eetagwo Zeruia, nĩ we warĩ mũnene wa mbũtũ cia ita. Jehoshafatu mũrũ wa Ahiludu nĩ we wamenyagĩrĩra rekondi ciothe. Zadoku mũrũ wa Ahitubu na Ahimeleku mũrũ wa Abiatharu nĩ o maarĩ athĩnjĩri Ngai. Seraia nĩ we warĩ karani ka igooti. Benaia mũrũ wa Jehoiada nĩ we warĩ mũnene wa thigari iria ciarangagĩra Daudi, nao aariũ a Daudi maarĩ athĩnjĩri Ngai.