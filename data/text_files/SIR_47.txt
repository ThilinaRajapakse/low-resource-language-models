 Nathani  Thuutha wake Nathani nĩ we wacookire, naake agĩgĩtuĩka mũnabii mahindainĩ ma mũthamaki Daudi. Daudi  O ta ũrĩa maguta mathuuragwo kuuma harĩ igongoona rĩa thaayũ, noguo Daudi aathuurirwo kuuma kũrĩ Aisiraeli. Nĩathaakire na mĩrũũthi ta arĩ tũũri twa mbũri, na agĩthaaka na nduba ta arĩ tũgondu. E mũndũ mwĩthĩ nĩoragire mũndũ warĩ mũnene mũno wetagwo Goliathũ nĩguo ahonokie andũ aao. Eekĩrire ihiga kĩgũthainĩ gĩake, agĩcooka agĩthima, akĩmũgũtha, akĩmũniina mwĩtĩĩo wake. Nĩguo amũũrage aahoire Mwathani Ũrĩa Ũrĩ Igũrũ Mũno, naake agĩkĩheeo hinya wa kũũraga njamba ĩyo ya ita, nĩguo ndũũrĩrĩ imenye hinya wa andũ aake. Andũ nĩmaamũheire gĩtĩĩo nĩ ũndũ wa kũũraga andũ ngiri nyingĩ, na rĩrĩa aigĩrĩirwo thũmbĩ ya ũthamaki andũ nĩmaamũkumirie nĩ ũndũ wa gũkorwo athuurĩĩtwo nĩ Mwathani. Nĩaniinire thũ ciake ciothe, na akĩhehenja Afilisiti biũ, makĩaga hinya nginyagia o na ũũmũũthĩ.  Maũndũinĩ moothe marĩa eekaga nĩacookagĩria Ũrĩa Mũtheru ngaatho, nĩagoocaga Ũrĩa Ũrĩ Igũrũ Mũno. Nĩendeete ũrĩa wamũũmbire na nĩamũinagĩra nyĩmbo cia kũmũgooca na ngoro yake yothe. Nĩatwaraga aini hakuhĩ na kĩgongoona, nĩguo maina rwĩmbo rũkaiguĩka rũmatĩĩte wega mũno. Nĩabangire mahinda ma thigũkũ thĩinĩ wa mwaka, na agĩtũma igĩe na riiri; rĩrĩa maagoocaga rĩĩtwa itheru rĩa Mwathani thĩinĩ wa Hekaarũ gwatindaga gũgĩkumio Mwathani mũthenya wothe. Mwathani nĩamuoheire meehia maake, na agĩtũũgĩria hinya wake nginya tene na tene; nĩathondekire kĩrĩĩkanĩro naake atĩ, we hamwe na njiarwa ciake megũtũũra maathaga Aisiraeli maikarĩire gĩtĩ kĩa riiri. Solomoni Thuutha wake mũũrũwe nĩathanire; we aarĩ mũndũ mũũgĩ, na nĩathanire wega nĩ ũndũ ithe nĩamũthondekeire njĩra.  Mahinda marĩa Solomoni aathanire kwarĩ na thaayũ, naake Ngai nĩamũheire thaayũ mĩhakainĩ yothe nĩ geetha amwakĩre Hekaarũ, na kĩgongoona kĩrĩa kĩarĩ gĩa gũtũũra tene na tene. Na kaĩ Solomoni wĩ mwĩthĩ warĩ mũũgĩ-ĩ! Waiyũrĩĩtwo nĩ ũũgĩ o ta ũrĩa rũũĩ rũiyũraga hĩndĩ ya mbura. Ũhoro waku mwega waiyũrĩĩte kũndũ guothe, ndaĩ ciaku na thimo ciamenyeetwo kũndũ guothe. Wamenyekeete kũndũ guothe, na andũ nĩmaakwendeete nĩ ũndũ waku kwenda thaayũ. Andũ a ndũũrĩrĩ nyingĩ nĩmaagegeetio nĩ nyĩmbo na thimo, na ndeto cia ngerekano na mĩario ya ũũgĩ.  Thĩinĩ wa rĩĩtwa rĩa Mwathani Ngai, o we ũrĩa wĩtagwo Ngai wa Aisiraeli-rĩ, nĩwonganirie thahabu ta arĩ kĩgera kĩa ibaaba ũrongania, o na ũkĩũngania betha ta arĩ kĩgera kĩa bũrũbũrũ ũrongania.   No rĩĩrĩ, thuti yaku ya atumia nĩ yo yatũmire ũhooteke. Wee nĩwathũũkangirie ngumo yaku, o na ũgĩthũũkangĩria njiarwa ciaku. Nĩwatũmire ciana ciaku iherithio nĩ ũndũ wa ũrimũ ũcio waku, ũrĩa watũmire igĩe na kĩeha kĩnene mũno.  Ũthamaki nĩwatũkanire keerĩ nĩ ũndũ wa ũrimũ waku, na rũũrĩrĩ rũkararia rũkiuma harĩ Efiraimu.  No rĩĩrĩ, Mwathani ndarĩ hingo agaatiga kũiguanĩra tha kana atũme kĩndũ o na kĩmwe kĩa iria oombire kĩũre.#. Kĩngiriki nĩ “kĩndũ o na kĩmwe kĩa iria oombire kĩũre.” Nakĩo Kĩhibirania kiugaga “nĩakaahingia ciĩranĩro ciake ciothe.” Ndarĩ hingo akaaniina njiarwa cia Daudi ũrĩa aathuurĩĩte na eendeete. Kwoguo nĩ ũndũ wa Aisiraeli agĩkĩrekereria andũ a nyũmba ya Daudi matũũre. Rehoboamu na Jeroboamu Solomoni nĩakuire, naake agĩtigĩra mwana wake ũmwe wathani. Mwana ũcio eetagwo Rehoboamu na aarĩ mũndũ mũkĩĩgu mũno. Mũtaratara wake wa gwathana nĩwarutithirie njũkanĩrĩro.  O na nĩkwarĩ Jeroboamu mũrũ wa Nebati,#. Nebati: Na Kĩhibirania nĩkuuga “Jeroboamu, ũrĩa ũtangĩheanĩka ũhoro wake.” ũrĩa watũmire Aisiraeli meehie, na akĩonereria Aefiraimu njĩra ya meehia. Meehia maao nĩmaakĩrĩrĩirie kũingĩha, o nginya makĩmaruta bũrũriinĩ wao, amu nĩmeekire mawaganu ma mĩthemba yothe o nginya Mwathani akĩĩrĩhĩria harĩ o.