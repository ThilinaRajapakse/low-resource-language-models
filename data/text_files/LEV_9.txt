 Harũni kũruta magongoona Na rĩĩrĩ, rĩrĩa mũthenya wa ĩnaana wakinyire-rĩ, Musa agĩĩta Harũni na aariũ aake, o hamwe na atongoria a Isiraeli. Akĩĩra Harũni atĩrĩ, “Oya ndeegwa ĩtarĩ ngũrũ, na ndũrũme, nacio ikorwo itarĩ na kaũũgũ o na kaniini, ũcirutĩre MWATHANI; ndeegwa ĩtuĩke ya igongoona rĩa meehia, nayo ndũrũme ĩtuĩke ya igongoona rĩa njino. Nao andũ a Isiraeli ũmeere mooe thenge ĩtuĩke ya igongoona rĩa meehia, na mooe njaũ ya mwaka ũmwe, na ndũrũme ya mwaka ũmwe, nacio cierĩ ikorwo itarĩ na kaũũgũ o na kaniini, ituĩke cia igongoona rĩa njino. O na mooe ndeegwa na ndũrũme macirutĩre MWATHANI irĩ igongoona rĩa thaayũ, o na marute igongoona rĩa mũtu ũtukanĩĩtio na maguta, nĩ ũndũ MWATHANI nĩekwĩyonithia kũrĩ inyuĩ ũũmũũthĩ.” Aisiraeli magĩgĩtwara hau mbere ya Hema ya gũtũnganwo indo ciothe iria Musa aamaathĩĩte matware; nao andũ oothe magĩkĩrũrũngana hau makĩrũũgama mbere ya MWATHANI. Naake Musa akiuga atĩrĩ, “Ũndũ ũyũ nĩguo MWATHANI aamwathire mwĩke nĩguo riiri wake ũmuumĩrĩre ũũmũũthĩ.”  Agĩcooka akĩĩra Harũni atĩrĩ, “Thiĩ kĩgongoonainĩ ũrute igongoona rĩa meehia, o na igongoona rĩa njino nĩguo wĩhoroherie we mwene o na ũhoroherie andũ. Ruta igongoona rĩĩrĩ ũhoroherie meehia ma andũ, o ta ũrĩa MWATHANI aathanĩĩte.” Tondũ ũcio Harũni agĩgĩthiĩ kĩgongoonainĩ, agĩthĩnja ndeegwa ĩyo ĩtaarĩ ngũrũ ĩrĩa yarĩ ya igongoona rĩa meehia maake we mwene. Nao aariũ aake makĩmũtwarĩra thakame ya yo, naake agĩtobokia kĩara gĩake thĩinĩ wayo, akĩhaka koona cia kĩgongoona, agĩcooka agĩita thakame ĩyo ĩngĩ gĩtinainĩ gĩa kĩgongoona. Arĩĩkia gwĩka ũguo, agĩcinĩra maguta, higo, o na habaya hau kĩgongoonainĩ igũrũ, o ta ũrĩa MWATHANI aathĩĩte Musa. Nacio nyama icio ingĩ, o na rũũa, agĩcicinĩra nja ya kambĩ. Agĩcooka agĩthĩnja nyamũ ĩrĩa yarĩ ya igoongoona rĩa njino rĩake mwene; nao aariũ aake makĩmũtwarĩra thakame ya yo, naake akĩmĩminjaminjĩria kĩgongoona mĩena yothe. Magĩcooka makĩmũnengera mũtwe, o na icunjĩ iria ingĩ cia nyamũ ĩyo kĩmwe gwa kĩmwe, naake agĩcicinĩra kĩgongoonainĩ igũrũ. Rĩrĩa aarĩĩkirie gwĩka ũguo, agĩthambia nyama cia nda na mathaagiro, agĩcooka agĩcicinĩra kĩgongoonainĩ, hamwe na igongoona rĩa njino. Thuutha wa ũguo akĩruta indo iria andũ maarutĩĩte. Akĩamba akĩoya thenge ĩrĩa yarĩ ya igongoona rĩa meehia ma andũ acio, akĩmĩthĩnja, akĩmĩruta ĩtuĩke ya kũmahoroheria, o ta ũrĩa eekĩĩte na igongoona rĩake rĩa meehia mbere ĩyo. Agĩcooka akĩoya nyamũ ĩrĩa yarĩ ya igongoona rĩa njino, akĩmĩruta kũringana na watho. Ningĩ akĩoya igongoona rĩa mũtu, akĩrũma rũhĩ rũgima rwa mũtu, akĩũcinĩra kĩgongoonainĩ igũrũ. Igongoona rĩu rĩacinanĩirio na igongoona rĩa njino rĩrĩa rĩacinagwo rũũciinĩ o rũũciinĩ.  Agĩcooka agĩthĩnja ndeegwa na ndũrũme ituĩke igongoona rĩa thaayũ rĩa andũ; nao aariũ aake makĩmũtwarĩra thakame ya nyamũ icio, naake akĩmĩminjaminjĩria kĩgongoona mĩena yothe. Arĩĩkia gwĩka ũguo, akĩigĩrĩra maguta ma ndeegwa ĩyo, o na ma ndũrũme ĩyo ithũriinĩ cia nyamũ icio, agĩtwara indo icio ciothe kĩgongoonainĩ. Agĩcinĩra maguta macio kĩgongoonainĩ igũrũ, agĩcooka akĩruta ithũri icio na kũgũrũ gwa thuutha kwa ũrĩo ituĩke kĩheeo kĩa mwanya kĩrutĩirwo MWATHANI kĩrĩa kĩrigagia na athĩnjĩri Ngai, o ta ũrĩa Musa aathanĩĩte.  Hĩndĩ ĩrĩa Harũni aarĩĩkirie kũruta magongoona macio moothe, akĩambararia mooko maake na igũrũ amaroreetie na kũrĩ andũ akĩmaraathima, agĩcooka agĩikũrũka kuuma hau aarĩ kĩgongoonainĩ. Musa na Harũni magĩtoonya thĩinĩ wa Hema ya gũtũnganwo, na rĩrĩa moimire na nja, makĩraathima andũ, naguo riiri wa MWATHANI ũkiumĩrĩra andũ acio oothe. O hĩndĩ ĩyo MWATHANI akĩrekia mwaki o rĩmwe, naguo ũgicina igongoona rĩa njino, rĩrĩa rĩarĩ kĩgongoonainĩ igũrũ, o hamwe na maguta. Rĩrĩa andũ moonire mwaki ũcio, makĩanĩrĩra na mũgambo mũnene, makĩĩgũithia maroreetie moothiũ maao thĩ.