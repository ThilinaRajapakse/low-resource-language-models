 Ciugo cia kũũmĩrĩria Jerusalemu MWATHANI aroiga atĩrĩ, “Tathikĩrĩriai, inyuĩ mwenda ũthingu, na mũcaragia MWATHANI. Wĩciiriei ũhoro wa rwaro rwa ihiga kuuma kũrĩa mwacũhirio, na wa kware ĩrĩa mwenjirwo. Tacũũraniai ũhoro wa Aburahamu, ithe wanyu na wa Sara, ũrĩa wamũciarire. Rĩrĩa ndeetire Aburahamu, ndaarĩ na mwana, no nĩndamũraathimire na ngĩmũhe ciana. Nĩndatũmire ciana ciake ĩtheereme ciingĩhe.  “Nĩngũiguĩra Jerusalemu tha, o na arĩa oothe matũũraga maganjoinĩ maakuo. Mĩgũnda yakuo o na ĩngĩkorwo ĩtuĩkĩĩte werũ ngũmĩtua o ta mũgũnda wa Edeni. Mĩgũnda yakuo ĩrĩa mĩhĩnju, ngũmĩtua o ta mũgũnda wa MWATHANI. Gũgũkorwo na gĩkeno na gũcanjamũka; nyĩmbo cia kũgooca na gũcookia ngaatho nĩcio irĩiguagwo kuo.  “Andũ aakwa, tegaai matũ mũũthikĩrĩrie, taiguai ũrĩa ngũmwĩra. Nĩngũheana ũrutani wakwa kũrĩ ndũũrĩrĩ, naguo watho wakwa ũtuĩke ũtheri kũrĩ o. Nĩngũũka o narua ndĩmahonokie; ihinda rĩakwa rĩa kũhootana rĩrĩ hakuhĩ. Niĩ mwene nĩ niĩ ndĩathaga ndũũrĩrĩ. Icigĩrĩra cia iriainĩ, nacio cinjetereire njũke; cietereire irĩ na wĩrĩgĩrĩro atĩ nĩngũcihonokia. Taikiai maitho na igũrũ muone, taroraai thĩ! Igũrũ gũgaathira o ta ũrĩa ndoogo ĩthiraga, nayo thĩ ĩkũre ĩthire o ta nguo, andũ arĩa matũũraga gũũkũ thĩ magaakua o ta ngi. Ũhonokania ũrĩa ngũheana ũgũtũũra tene na tene na ũhootani wakwa nĩ wa hĩndĩ ciothe.  “Tathikĩrĩriai inyuĩ mũũĩ ũthingu nĩ kĩĩ, inyuĩ mũhingagia watho wakwa. Tigaai gwĩtigĩra rĩrĩa andũ mekũmũnyarara o na kana rĩrĩa mekũmũruma. Andũ acio oothe magaathira o ta nguo irĩĩtwo nĩ mũthũa no ũhonokania ũrĩa ngũheana nĩ wa tene na tene, na ũhootani wakwa nĩ wa hĩndĩ ciothe.”  Arahũka, MWATHANI ũũke ũtũteithie! Hũthĩra ũhoti waku ũtũhonokie, ũhũthĩre o ta ũrĩa waũhũthĩrire matukũinĩ ma tene. Nĩ we wacucangire ndamaathia ya iriainĩ ĩrĩa ĩĩtagwo Rahabu#. Rahabu: Ĩno yeragwo yarĩ ndamaathia ya iriainĩ yareehage thogothogo na ũũru. ũkĩmĩtinangia icunjĩ icunjĩ. No we womirie iria na ũgĩthondeka kuo njĩra yagũthĩirwo. Wekire ũguo nĩguo andũ arĩa wahonokagia mahote kũringa. Andũ arĩa ũhonoketie megũcooka makinye Jerusalemu makĩrũũhagia; makĩinaga maanĩrĩire nĩgũkena. Megũtũũra makeneete tene na tene Matigaacooka kũigua kĩeha kana gwĩthikĩra rĩ o rĩ.  MWATHANI aroiga atĩrĩ, “Niĩ mwene nĩ niĩ ngũheaga hinya. Ũgũgĩtigĩra mũndũ wetereire o gũkua nĩkĩ, na athiraga o ta ũrĩa nyeki ĩthiraga? Kaĩ ũriganĩirwo nĩ MWATHANI ũrĩa wakũũmbire, ũrĩa watambũrũkirie igũrũ, na agĩaka mũthingi wa thĩ yothe? Nĩkĩ gĩgũgĩtũma ũikare wĩtigĩrĩĩte marũrũ ma andũ arĩa makũhinyagĩrĩria na arĩa meendaga gũkũniina? Marũrũ maao matingĩgũkinyĩra o na rĩ. Arĩa mahingĩirwo mekũhingũrĩrwo o narua, matigũkuĩra njeera, na matirĩ hĩndĩ makaaga irio.”  “Niĩ nĩ niĩ MWATHANI Ngai waku, nĩ niĩ huuhũkanagia iria, ndiihũ ciarĩo ikahuuhũrana na ũũru mũingĩ. Njĩtagwo MWATHANI Mwene Hinya Wothe. Nĩngũheete ũrutani wakwa na ngakũgitĩra na hinya wakwa. Niĩ ndatambarũkirie igũrũ na ngĩaka mũthingi wa thĩ na ndĩreera andũ a Jerusalemu atĩrĩ, ‘Inyuĩ nĩ inyuĩ andũ aakwa.’ ” Mathĩĩna ma Jerusalemu gũkinya mũthia  Jerusalemu, ta ũkĩra! Arahũka na ũrũũgame! Nĩũkundĩĩte gĩkombe kĩa ihera kĩrĩa MWATHANI aakũheire ũnyue araakarĩĩte. Wakĩnyuire ũkĩrĩĩo ũgĩthiĩ ũgĩtũgũũgaga. Ciana iria ciothe ũciarĩĩte-rĩ, gũtirĩ o na ũmwe ũngĩhota gũgũtongoria, ciana iria ciothe ũrereete gũtirĩ o na ũmwe wa gũkũnyiita guoko.  Nĩũkomeirwo nĩ maũndũ meerĩ: bũrũri waku nĩwanangĩĩtwo ũgakira ihooru, andũ aaku nao nĩmooragĩĩtwo nĩ ng'aragu na mbaara. Nũũ ũngĩkĩhota gũkũhooreria? Koonainĩ cia njĩra ciothe andũ aaku nĩkũringĩka mararingĩka maagĩĩte hinya, mahaana o ta thwariga ĩnyiitĩĩtwo nĩ mũtego wa mũhĩti. Makundĩĩte maraakara ma Ngai makanyootoka. Inyuĩ andũ a Jerusalemu, o inyuĩ mũranyariirĩka, inyuĩ mũratugũũga ta mũrĩĩtwo nĩ ndibei, MWATHANI Ngai wanyu nĩekũmũmenyerera, na aramwĩra atĩrĩ, “Nĩngũmũthengeria gĩkombe kĩrĩa ndamũheire rĩrĩa ndaarĩ mũraakaru. Mũtigũcooka kũnyua gĩkombe kĩa marũrũ maakwa ma gũtũma mũthiĩ mũgĩtũgũũgaga. Acio mamũnyariiraga, nĩ o ngaahe gĩkombe kĩu, o acio matũmaga mũringĩke mũgakoma njĩrainĩ, na makamũrangaranga ta mũrĩ gĩko.”