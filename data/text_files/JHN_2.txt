 Ũhiki warĩ itũũrainĩ rĩa Kana rĩrĩa rĩĩrĩ bũrũri wa Galili. Na thuutha wa mĩthenya ĩĩrĩ gũgĩkorwo kwĩ na ũhiki itũũrainĩ rĩa Kana bũrũriinĩ wa Galili, na nyina wa Jesũ aarĩ kuo. Naake Jesũ hamwe na arutwo aake nĩmeetĩirwo ũhiki ũcio. Rĩrĩa ndibei yathirire kũu ũhikiinĩ, nyina wa Jesũ akĩĩra Jesũ atĩrĩ, “Nĩmaaniina ndibei.” Naake Jesũ akĩmwĩra atĩrĩ, “Mũtumia, wĩ na ũhoro ũrĩkũ na niĩ? Ihinda rĩakwa rĩtirĩ rĩrakinya.” Naake nyina agĩthiĩ akĩĩra ndungata atĩrĩ, “O ũrĩa ekũmwĩra, ĩkaai guo.” Na rĩĩrĩ, nĩhaarĩ ndigithũ ithathatũ cia maaĩ ma gwĩtheria ma Ayahudi ciaigĩĩtwo hau hakuhĩ, na ĩmwe yacio nĩngĩaiganĩire maaĩ ta mĩtũngi ĩĩrĩ kana ĩtatũ. Naake Jesũ agĩkĩĩra ndungata atĩrĩ, “Iyũriai ndigithũ ici maaĩ.” Nacio ndungata igĩciĩkĩra maaĩ ikĩiyũra. Agĩcooka agĩciĩra atĩrĩ, “Tahiai rĩu mũtwarĩre mũrũũgamĩrĩri wa iruga.” Nacio igĩĩka o ũguo cierirwo, ikĩmũtwarĩra maaĩ macio maatuĩkĩĩte ndibei, naake agĩkunda. Ĩndĩ ndaigana kũmenya kũrĩa ndibei ĩyo yoimĩĩte (no ndungata icio ciatahĩĩte maaĩ macio nĩ cioĩ). Naake agĩgĩĩta mũhikania, akĩmwĩra atĩrĩ, “Mũndũ o wothe aambaga kũheana ndibei ĩrĩa njega, na o ageni manyua ya kũigana, agacooka akamahe ĩrĩa ndweku. Ĩndĩ wee wambire kũiga ndibei ĩrĩa njega kinya rĩu!” Kĩu nĩkĩo kĩama kĩa mbere kĩrĩa Jesũ aaringire, na aakĩringĩire kũu itũũrainĩ rĩa Kana bũrũriinĩ wa Galili. Agĩkĩonania riiri wake nakĩo, nao arutwo aake makĩmwĩtĩkia.  Thuutha ũcio Jesũ, nyina, na aariũ a nyina, o hamwe na arutwo aake magĩthiĩ Kaperinaumu magĩikara kuo matukũ maniini. Jesũ gũtoonya Hekaarũ (Mat .-; Mar .-; Luk .-)  Na rĩĩrĩ, tondũ thigũkũ ya Ayahudi ya Bathaka nĩyakuhĩrĩirie Jesũ akĩambata Jerusalemu. Nakuo thĩinĩ wa Hekaarũ agĩkora andũ meendagia ng'ombe ng'ondu, na ndutuura, o na angĩ maacenjagia mbeeca maikarĩĩte thĩ kuo. Naake oona ũguo, agĩthondeka mũcarica wa ndigi, akĩmaingata kuuma kũu Hekaarũ oothe, o na ng'ondu na ng'ombe; nacio mbeeca cia arĩa maacenjagia agĩcihurunja, na akĩng'aũrania meetha ciao. Nao arĩa meendagia ndutuura akĩmeera atĩrĩ, “Eheriai ndutuura icio gũũkũ! Tigaai gũtua nyũmba ya Awa ndũũnyũ!”  Hĩndĩ ĩyo arutwo aake makĩririkana ũrĩa Maandĩko moigĩĩte atĩrĩ, “Kĩyo kĩrĩa ndĩ nakĩo kĩa nyũmba yaku nĩkĩo gĩkaandĩa.” Nao atongoria a Ayahudi makĩũria Jesũ atĩrĩ, “Nĩ kĩama kĩrĩkũ ũngĩtũringĩra gĩa gũtuonia atĩ nĩwagĩrĩirwo nĩgwĩka ũguo weka?”  Naake akĩmacookeria atĩrĩ, “Thariai Hekaarũ ĩno, na nĩngũmĩaka rĩngĩ na mĩthenya ĩtatũ.” Nao makĩmũũria atĩrĩ, “Hekaarũ ĩno yakirwo na mĩaka mĩrongo ĩna na ĩtandatũ nĩ yo ũroiga atĩ nĩũkũmĩaka na mĩthenya ĩtatũ?” No Jesũ aaragia ũhoro wa Hekaarũ ya mwĩrĩ wake. Na rĩĩrĩ, rĩrĩa aariũkire akiuma kũrĩ arĩa akuũ, arutwo aake nĩmaaririkanire atĩ nĩoigĩĩte ũguo. Magĩgĩĩtĩkia Maandĩko, o na ũrĩa Jesũ oigĩĩte. Jesũ nĩoĩ ngoro cia andũ Na rĩĩrĩ, hĩndĩ ĩyo aarĩ kũu Jerusalemu hĩndĩ ya thigũkũ ya Bathaka, andũ aingĩ moona ciama iria aaringaga makĩmwĩtĩkia. Nowe ndaigana kũmeehoka nĩ ũndũ nĩoĩ andũ oothe. Ndabataragio nĩkũheeo ũhoro wa mũndũ nĩ mũndũ ũngĩ tondũ we mwene nĩoĩ ngoro cia andũ.