 Jehoahazu mũthamaki wa Isiraeli Na rĩĩrĩ, Jehoahazu mũrũ wa Jehu aambĩrĩirie gũthamaka Isiraeli mwakainĩ wa mĩrongo ĩĩrĩ na ĩtatũ wa ũthamaki wa Joashu mũrũ wa Ahazia thĩinĩ wa Juda. Naake agĩthamaka mĩaka ikũmi na mũgwanja kũu Samaria. Naake agĩgĩĩka maũndũ maingĩ mooru marĩa mataakenagia MWATHANI, akĩrũmanĩrĩra na meehia marĩa ma Jeroboamu mũrũ wa Nebati marĩa eekire agĩtũma Aisiraeli meehie, na ndaigana gũtigana namo. Naake MWATHANI akĩraakario nĩ Aisiraeli, akĩmarekereria kũrĩ Hazaeli mũthamaki wa Siria na Benihadadi mũũrũwe nao magĩtũũra mamahootaga matukũ maingĩ. Naake Jehoahazu akĩhooya MWATHANI amũteithie, naake MWATHANI akĩmũcookeria ihooya rĩake nĩ ũndũ wa kuona ũrĩa mũthamaki wa Siria aahinyĩrĩirie Aisiraeli. Naake MWATHANI agĩtũmĩra Aisiraeli mũtongoria ũrĩa wamahonokirie kuuma wathoinĩ wa Siria. Na nĩ ũndũ ũcio, Aisiraeli magĩgĩtũũra na thaayũ o ta mbere. No rĩĩrĩ, matiigana gũtigana na meehia marĩa Jeroboamu aatwarĩrĩire Aisiraeli, maathiire o na mbere kũmeeka. Ningĩ o naguo mũhianano wa ngai ĩrĩa yetagwo Ashera waikarire o kũu Samaria. Na rĩĩrĩ, Jehoahazu aatigĩirio o mbũtũ ya ita ya thigari cia mbarathi mĩrongo ĩtaano, ngaari ikũmi cia mbarathi, na thigari ngiri ikũmi (,) cia magũrũ, gĩtũmi nĩ ũndũ mũthamaki wa Siria nĩaniinĩĩte icio ingĩ, agacirangĩrĩria thĩ o ta rũkũngũ. Na rĩĩrĩ, maũndũ marĩa mangĩ Jehoahazu eekire, o na ciĩko ciake cia ũcamba, maandĩkĩĩtwo Ibukuinĩ rĩa Hisitoria ya Athamaki a Isiraeli. Naake agĩkua agĩthikwo kũu Samaria, naake Jehoashu mũũrũwe agĩthamaka ithenya rĩake. Jehoashu mũthamaki wa Isiraeli Na rĩĩrĩ, Jehoashu mũrũ wa Jehoahazu aambĩrĩirie gũthamaka Isiraeli mwakainĩ wa mĩrongo ĩtatũ na mũgwanja wa ũthamaki wa Joashu thĩinĩ wa Juda. Naake agĩthamaka mĩaka ikũmi na ĩtandatũ kũu Samaria. Ningĩ o naake agĩgĩĩka maũndũ maingĩ mooru marĩa mataakenagia MWATHANI, na ndaigana gũtigana na mĩtugo mĩũru ĩrĩa yekĩĩtwo nĩ Jeroboamu ũrĩa watũmire Aisiraeli meehie. Na rĩĩrĩ, maũndũ marĩa mangĩ moothe Jehoashu eekire, na ũrĩa aarũire na ũcamba na Amazia mũthamaki wa Juda, maandĩkĩĩtwo Ibukuinĩ rĩa Hisitoria ya Athamaki a Isiraeli. Naake Jehoashu agĩkua, agĩthikwo mbĩĩrĩrainĩ cia athamaki kũu Samaria. Naake mũũrũwe Jeroboamu wa Keerĩ agĩthamaka ithenya rĩake. Elisha gũkua  Na rĩĩrĩ, mũnabii Elisha akĩrũara ndwari ya kũmũũraga. Naake mũthamaki Jehoashu agĩthiĩ kũmũrora, akĩmũrĩrĩra akiugaga atĩrĩ, “Wũi baaba, wũi baaba-ĩ! Nĩwe ũraarĩ mũgitĩri ũrĩ hinya wa Isiraeli!” Naake Elisha akĩmwĩra atĩrĩ, “Oya ũta o na mĩguĩ” Naake agĩĩka o ta ũguo. Naake Elisha akĩĩra Jehoashu atĩrĩ, “Rĩu wĩhaarĩrie kũratha.” Naake agĩĩka o ta ũguo. Naake Elisha akĩigĩrĩra mooko maake igũrũ rĩa mooko ma mũthamaki, akĩmwĩra atĩrĩ, “Hingũra ndirica ya mwena wa na irathĩro.” Naake arĩĩkia kũhingũra, Elisha akĩmwĩra, “Ikia mũguĩ!” Na rĩrĩa mũthamaki aikirie mũguĩ, Elisha akĩanĩrĩra akiuga atĩrĩ “Wee nĩ we mũguĩ wa MWATHANI, ũrĩa MWATHANI egũtooria andũ a Siria naguo. Nĩũkũhũũrana na andũ a Siria o kũu Afeku o nginya ũmatoorie biũ.” Naake Elisha akĩĩra mũthamaki ooe mĩguĩ atheece thĩ nayo. Naake aatheeca thĩ maita matatũ, agĩtiga gũtheeca. Naguo ũndũ ũcio ũkĩraakaria Elisha, akĩmwĩra atĩrĩ, “Ũkwagĩrĩirwo nĩgũtheeca thĩ na mĩguĩ maita mataano kana matandatũ, na ũndũ ũcio ũngĩonania atĩ ũngĩkaahũũra andũ a Siria o nginya ũmatoorie biũ; rĩu ũkaamatooria o maita matatũ.” Naake Elisha agĩkua, na agĩthikwo. Na rĩĩrĩ, mbũtũ cia ita cia Moabi nĩciatharĩkagĩra Aisiraeli mwaka o mwaka. Na rĩĩrĩ, hĩndĩ ĩmwe andũ magĩthika kĩimba nĩmoonire mbũtũ ya gĩkundi kĩa Amoabi, magĩgĩikania kĩimba kĩrĩa maathikaga mbĩĩrĩrainĩ ya Elisha. Na rĩĩrĩ, rĩrĩa kĩimba kĩu kĩahuutirie mahĩndĩ ma Elisha, mũndũ ũcio warĩ mũkuũ akĩriũka, akĩrũũgama na igũrũ. Isiraeli na Siria kũrũa Naake Hazaeli mũthamaki wa Siria agĩtũũra ahinyagĩrĩria Aisiraeli matukũ moothe ma ũthamaki wa Jehoahazu. No rĩĩrĩ, MWATHANI akĩmakinyĩria wega wake akĩmaiguĩra tha. Nĩ ũndũ wa kĩrĩĩkanĩro kĩrĩa aarĩkanĩire na Aburahamu, Isaaka, na Jakubu MWATHANI ndaigana gwĩtĩkĩra maniinwo. MWATHANI ndarĩ aariganĩrwo nĩ andũ aake. Na rĩĩrĩ, Hazaeli mũthamaki wa Siria arĩĩkia gũkua, Benihadadi mũũrũwe agĩcooka ithenya rĩake. Naake Jehoashu mũthamaki wa Isiraeli akĩhoota Benihadadi maita matatũ, na akĩmũtuunya matũũra marĩa aatuunyanĩĩte hĩndĩ ya ũthamaki wa Jehoahazu, ithe wa Jehoashu.