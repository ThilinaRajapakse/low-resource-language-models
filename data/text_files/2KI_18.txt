 Hezekia mũthamaki wa Juda (Maũ .-; .) Na rĩĩrĩ, Hezekia mũrũ wa Ahazu, aambĩrĩirie gũthamaka Juda mwakainĩ wa gatatũ wa ũthamaki wa Hoshea mũrũ wa Ela thĩinĩ wa Isiraeli. Naake aambĩrĩirie gũthamaka arĩ wa mĩaka mĩrongo ĩĩrĩ na ĩtaano. Naake agĩthamaka mĩaka mĩrongo ĩĩrĩ na kenda kũu Jerusalemu. Nyina eetagwo Abija, mwarĩ wa Zekaria. Naake agĩĩka maũndũ marĩa maakenagia MWATHANI o ta marĩa meekĩĩtwo nĩ guukawe Daudi.  Nĩamomoranirie kũndũ gũtũũgĩru kũrĩa gwathaathayagĩrio mĩhianano, akiunanga itugĩ cia mahiga, na agĩtemenga mĩhianano ya ngai ĩrĩa yetagwo Ashera. Ningĩ agĩcooka akiunanga nyoka ya gĩcango ĩrĩa yathondekeetwo nĩ Musa nayo yetagwo Nehushitani. Gĩtũmi nĩ tondũ o na nginyagia hĩndĩ ĩyo andũ a Isiraeli no maamĩcinagĩra ũbaani. Naake Hezekia agĩgĩtũũra ehokeete MWATHANI Ngai wa Isiraeli.Thĩinĩ wa athamaki a Juda arĩa maarĩ ho mbere o na arĩa maacookire gũũka thuutha wake gũtiarĩ mũthamaki wahaanaga taake kuo. Nĩ ũndũ nĩatũũrire eetĩkĩĩtie MWATHANI mũno, na ndaigana kũmũkararia, no gũthiĩ aathire na mbere kũrũmĩrĩra maathani marĩa aaheete Musa. Naake MWATHANI agĩgĩtũũrania hamwe naake, namo maũndũ maake moothe marĩa eekaga no kũgaacĩra maagaacagĩra. Naake agĩkararia mũthamaki wa Asiria, agĩtiga kũmũtungatĩra. Naake akĩhoota Afilisiti, na agĩtharĩkĩra matũũra maao, arutĩĩtie itũũra rĩrĩa iniini kinya rĩrĩa inene, o na nginyagia Gaza o na kũrĩa gwagũthiũrũrũkĩirie. Na rĩĩrĩ, Shalumaneseri mũthamaki wa Asiria agĩtharĩkĩra Isiraeli na agĩthiũrũrũkĩria itũũra rĩa Samaria. Hĩndĩ ĩyo kwarĩ mwaka wa ĩna wa ũthamaki wa Hezekia na nĩguo mwaka wa mũgwanja wa ũthamaki wa Hoshea mũrũ wa Ela bũrũriinĩ wa Isiraeli. Thuutha wa mĩaka ĩtatũ magĩtuunyana itũũra rĩa Samaria na nĩguo warĩ mwaka wa ĩtandatũ wa ũthamaki wa Hezekia na mwaka wa kenda wa ũthamaki wa Hoshea. Naake mũthamaki wa Asiria agĩtaha Aisiraeli aingĩ marĩ mĩgwate akĩmatwara bũrũriinĩ wa Asiria, amwe akĩmaiga itũũrainĩ rĩa Hala, arĩa angĩ Gozani ndwereinĩ cia rũũĩ rwa Haboru, na arĩa angĩ matũũrainĩ ma bũrũri wa Media. Itũũra rĩa Samaria rĩang'aũranirio nĩ ũndũ Aisiraeli nĩmaaregire gwathĩkĩra MWATHANI Ngai wao, magĩthũũkia kĩrĩĩkanĩro kĩrĩa aarĩĩkanĩire nao, na magĩkararia watho ũrĩa wothe Musa ndungata ya MWATHANI aathanĩĩte. Matiathikagĩrĩria na matiathĩkaga. Aasiria kũmakia Jerusalemu (Maũ .-; Isa .-) Mwakainĩ wa ikũmi na ĩna wa wathani wa mũthamaki Hezekia, Senakeribu mũthamaki wa Aasiria nĩatharĩkĩire matũũra moothe ma Juda marĩa maarĩ mairigĩre na thingo cia hinya na akĩmanyiita. Naake Hezekia mũthamaki wa Juda akĩrekania Lakishi kwĩ Senakeribu akeerwo atĩrĩ, “Nĩnjĩhĩĩtie, ndagũthaitha tiga gũũtharĩkĩra na nĩngũkũhe kĩrĩa gĩothe ũkwenda.” Naake mũthamaki wa Aasiria agĩgĩtua atĩ Hezekia amũhe kiro ngiri ikũmi (,) cia betha na kiro ngiri ĩmwe (,) cia thahabu. Naake Hezekia agĩtwarĩra Senakeribu betha yothe ĩrĩa yarĩ Hekaarũinĩ o na ĩrĩa yarĩ mũthiithũinĩ wa nyũmba ya mũthamaki. Ningĩ agĩcooka akĩruta thahabu yothe ĩrĩa yarĩ mĩrangoinĩ ya Hekaarũ o na thahabu ĩrĩa yothe yahumbĩrĩĩte buremu ciayo, akĩmũtwarĩra. Naake mũthamaki wa Aasiria agĩtũma mbũtũ yake ya ita kuuma Lakishi ĩtongoreetio nĩ njaama ciake ithatũ iria nene mũno, igatharĩkĩre Hezekia kũu Jerusalemu. Nacio ciakinya kuo, ciarũũgamire ciĩhandĩĩte barabarainĩ hakuhĩ na harĩa athambia nguo maarutagira wĩra, harĩa haarĩ mũtaro ũrĩa warutaga maaĩ karũũĩinĩ ka mwena wa na rũgongo. Nacio ciarĩĩkia gũtũmanĩra mũthamaki Hezekia ooke, Eliakimu mũrũ wa Hilikia, ũrĩa warĩ mũnene wa nyũmba ya mũthamaki, na Shebina ũrĩa warĩ karani ka mũthamaki, na Joa mũrũ wa Asafu, ũrĩa warĩ mũmenyereri wa rekondi ciothe, makiumagara gũcitũnga. Naake ũmwe wa njaama icio cia Aasiria akĩmeera atĩrĩ, “Thiĩ mwĩre mũthamaki Hezekia atĩ mũthamaki wa Aasiria arooria atĩrĩ, ‘Nĩ kĩĩ kĩu wĩhokeete ũguo?’ Ũgwĩciiria mĩgambo iiki no ĩĩtiirie wara na hinya wa thigari? Nũũ wĩhokeete agũteithĩrĩrie kũremera Aasiria? No gũkorwo wĩhokeete Misiri. Misiri no ta karũthanju kogondoku mũndũ etirimĩĩtie nako, gatheecaga mũndũ ũcio guoko gagatũrĩkania. Ũguo nĩguo mũthamaki wa Misiri ahaana harĩ mũndũ o wothe ũmwĩhokeete.” Naake mũnjaama ũcio agĩthiĩ na mbere kuuga atĩrĩ, “Mwahota kũnjĩĩra atĩrĩ, ‘Mwĩhokeete MWATHANI Ngai wanyu. Githĩ Hezekia ndamomorire kũndũ gũtũũgĩru gwa gũthaathaĩria na akĩmomora igongoona cia MWATHANI? Githĩ ndeerire andũ a Juda na Jerusalemu atĩ marĩthaathayagĩria o kĩgongoonainĩ kĩmwe kũu Jerusalemu? Rĩu-rĩ, rĩĩtwainĩ rĩa mũthamaki wa Aasiria, ngwĩhĩta atĩ no ndĩmũhe mbarathi cia mbaara ngiri igĩrĩ (,), mũngĩhota kuona thigari ciigana ũguo cia gũthiĩ icihaicĩĩte!’ Mũngĩkĩhota atĩa kũhũndũra o na mũtongoria ũrĩa mũniini wa thigari cia Aasiria, o rĩrĩa mwĩhokeete Amisiri mamũtũmĩre ngaari cia mbarathi o na thigari cia mbarathi? Ningĩ-rĩ, mũgwĩciiria njũkĩĩte gũtharĩkĩra na kũhũũra bũrũri wanyu itarĩ na ũteithio wa MWATHANI? Nĩ MWATHANI we mwene wanjĩĩrire ndĩũtharĩkĩre na ndĩwanange.” Hĩndĩ ĩyo Eliakimu, Shebina na Joa makĩĩra mũnjaama ũcio atĩrĩ, “Twagũthaitha twarĩrie na Kĩaramaika. Ithuĩ nĩtũũĩ rũthiomi rũu na nĩtũkũigua. Tiga gũtwarĩria na Kĩhibirania andũ aarĩa maikaire rũthingo igũrũ makĩiguaga.” No mũnjaama ũcio agĩcookia atĩrĩ, “Mũgwĩciiria mũnene wakwa andũmire njũke njĩĩre o inyuĩ inyuiki na mũthamaki wanyu maũndũ macio? Githĩ ndandũmire o na kũrĩ andũ acio maikaire rũthingo igũrũ arĩa makaarĩa mai maao na manyue mathugumo maao o ta ũrĩa inyuĩ mũgeeka?” Agĩkĩrũũgama akĩĩhandahanda, akĩaria na rũthiomi rwa Kĩhibirania aanĩrĩire akiuga atĩrĩ, “Taiguai ũrĩa mũthamaki wa Aasiria ekuuga! Mũthamaki wa Aasiria aroiga atĩrĩ: Tigaai gwĩtĩkĩra mũthamaki Hezekia amũheenie; ndangĩhota kũmũhonokia. Tigaai kũreka Hezekia amũringĩrĩrie mwĩhoke MWATHANI atĩ nĩakaamũhonokia hatarĩ nganja, na atĩ itũũra rĩanyu rĩtikũneanwo mookoinĩ ma Aasiria. Tigaai gũthikĩrĩria Hezekia! Mũthamaki wa Aasiria aramwatha muumĩre itũũrainĩ na mwĩneane. Inyuothe nĩmũgwĩtĩkĩrio o mũndũ arĩage thabibũ cia mĩthabibũ yake na ngũyũ cia mĩkũyũ yake. Nĩmũgwĩtĩkĩrio mũnyuage maaĩ kuuma ithimainĩ cianyu, o nginya rĩria ngooka ndĩmũtware mũgatũũre bũrũri ũngĩ ũhaana o ta ũyũ wanyu. Kũu nĩgũgaakorwo mĩgũnda ya mĩthabibũ na ya ngano, na nĩmũkaahotaga gũthondeka ndibei, o na mĩgate. Nĩ bũrũri wa mĩtamaiyũ, maguta ma mĩtamaiyũ na ũũkĩ. Mũngĩĩka ũguo aramwatha, mũtigũkua nĩmũgũtũũra muoyo. Wĩmenyerereei Hezekia ndakaamũheenererie akĩmwĩra atĩ MWATHANI nĩekũmũhonokia. Nĩ ngai cia ndũũrĩrĩ ingĩ irĩkũ ciahonokirie bũrũri wacio kuuma harĩ mũthamaki wa Aasiria? Rĩu-rĩ, ngai cia Hamathu na Aripadi irĩ ha? Cia Sefarivaimu, Hena na Iva-rĩ, irĩ ha? Nĩciahonokirie Samaria? Atĩrĩĩrĩ, kũrĩ ngai o na ĩmwe ya mabũrũri macio yahonokirie bũrũri wacio kuuma mookoinĩ maakwa. Mũgwĩciiria atĩ MWATHANI no ahonokie Jerusalemu kuuma mookoinĩ maakwa?” Andũ acio no gũkira maakirire na matiamwarĩirie o ta ũrĩa mũthamaki Hezekia aameerĩĩte. Thuutha ũcio Eliakimu, Shebina, na Joa magĩtembũranga nguo ciao nĩ kĩeha, magĩthiĩ magĩkinyĩria mũthamaki ũrĩa mũnjaama ũcio wa Aasiria oigĩĩte.