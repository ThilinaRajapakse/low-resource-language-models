  Ibuku rĩĩrĩ rĩ na ndũmĩrĩri ĩrĩa Isaia mũrũ wa Amozu aaguũrĩirio nĩ Ngai ĩkoniĩ bũrũri wa Juda na Jerusalemu. Hĩndĩ ĩyo nĩrĩo Uzia, Jothamu, Ahazu, na Hezekia maathamakaga bũrũriinĩ wa Juda. Ngai gũkaania andũ Atĩrĩĩrĩ, wee igũrũ, ta thikĩrĩria; o na we thĩ, tatega matũ. Tondũ MWATHANI aroiga atĩrĩ, “Ndereete ciana ikaigana, nacio nĩinemeete. Ndeegwa nĩyũĩ mwene yo, ndigiri nĩyũĩ harĩa mũmĩathi amĩheagĩra irio, no Isiraeli ndooĩ, andũ aakwa matirĩ ũmenyo.” Kaĩ mũrĩ thĩĩnainĩ-ĩ! Inyuĩ rũũrĩrĩ rwĩhia, andũ maritũhĩirwo nĩ meehia, kĩruka kĩa eeki naaĩ o na gĩa ciana nemi. Nĩ gũkorwo nĩmũtiganĩirie MWATHANI, mũkamenereria Ũrĩa Mũtheru wa Isiraeli, na mũkamũhuutatĩra o biũ. Kaĩ mũkwenda gũtũũra mũhũũragwo? Mũragĩthiĩ na mbere kũrema nĩkĩ? Mũtwe wothe ũiyũire ironda, nayo ngoro ĩkaaga hinya. Kuuma ikinya kinya mũtwe hatirĩ handũ hagima tiga o ironda, ironda iroira thakame. Ningĩ ti hihire kana ikoohwo, o na kana igaitĩrĩrio maguta. Bũrũri wanyu ũkirĩĩte ihooru, matũũra maanyu namo nĩmacine na mwaki, mĩgũnda yanyu ĩranangwo nĩ ageni mwĩroreire; bũrũri wothe ũkirĩĩte ihooru ta ũng'aũranĩĩtio nĩ andũ a ndũũrĩrĩ. No itũũra rĩa Zayuni rĩtigĩĩtwo rĩhaana ta gĩthũnũ mũgũndainĩ wa mĩthabibũ, ta rũtara mũgũndainĩ wa marenge, na ta itũũra rĩrigiicĩirio nĩ thũ.  Atĩrĩĩrĩ, tiga MWATHANI Mwene Hinya Wothe aarekire andũ amwe#. Andũ amwe: Maandĩko ma Kĩngiriki na Kĩhibirania moigaga, “Mbeũ.” matigare, itũũra rĩa Jerusalemu rĩngĩahaanire o ta Sodomu na Gomora. Wee Jerusalemu, atongoria aaku o hamwe na andũ aaku, mũhaana o ta andũ a Sodomu na Gomora! Thikĩrĩriai ũrĩa MWATHANI aramwĩra, athĩkĩraai ũrutani wa Ngai witũ.  MWATHANI ekuuga atĩrĩ, “Mũndutagĩra magongoona maingĩ ma kĩ? Nĩnjiganĩĩtie magongoona maanyu ma gũcinwo ma ndũrũme, na ma maguta ma nyamũ cianyu iria noru. Thakame ya ndeegwa, ndũrũme o na ya thenge nĩĩnogeetie. Nũũ ũmwĩrĩĩte mũndeehagĩre indo icio ciothe rĩrĩa mũrooka gũũthaathaiya? Nũũ ũmwĩrĩĩte mũrangarangage Hekaarũ yakwa? Tigaai kũndutĩra magongoona matarĩ kĩene. Mũnungo wa ũbaani ũrĩa mũcinaga ndũngenagia o na haniini. Ndingĩhota kũũmĩrĩria maruga maanyu ma karũũgamo ka mweri, ma thabatũ cianyu o na marĩa mangĩ maathane. Igomano cianyu ciothe nĩithaahagio nĩ meehia maanyu. Nĩthũire na ngoro yakwa yothe maruga maanyu ma karũũgamo ka mweri na maruga marĩa mangĩ maathane. Nĩmatuĩkĩĩte mũrigo harĩ niĩ, na nĩnogeetio nĩkũmakirĩrĩria.  “Rĩrĩa mwatambũrũkia mooko maanyu mũkĩĩhooya ndĩrĩĩhũgũraga na kũngĩ. O na mũngiuga mahooya maingĩ atĩa, ndikaamũthikĩrĩria, nĩ gũkorwo mooko maanyu maiyũirwo nĩ thakame. Wĩthambei mũthere; thengiai ũũru wanyu mbere yakwa na mũtige gwĩka ũũru. Mwĩruteei gwĩkaga wega. Rũmagĩrĩraai kĩhooto, na mũteithagie arĩa mahinyĩrĩirio. Heagaai ciana cia ngoriai ihooto ciacio na mũteithagie atumia a ndigwa.”  MWATHANI aroiga atĩrĩ, “Ũkaai rĩu twaranĩrie maũndũ macio. O na angĩkorwo meehia maanyu matuunĩhĩĩte o ta thakame, ngaamathambia mathere o ta ira. O na angĩkorwo meehia maanyu matuunĩhĩĩte o ta gakarakũ, ngaameerũhia o ta guoya wa ng'ondu. Mũngĩnjĩtĩkia na mũnjathĩkĩre, nĩmũkaarĩa indo iria njega cia mĩgũnda yanyu. Mũngĩndega na mũũnemere-rĩ, rũhiũ rwa njora nĩruo rũkaamũrĩa. Nĩ niĩ MWATHANI, njarĩĩtie ũguo na kanua gaakwa.” Jerusalemu itũũra rĩrĩ na meehia na gũtherio kwarĩo Itũũra rĩrĩa rĩarĩ rĩhokeku, o rĩu rĩaiyũire ũthingu, rĩtuĩkĩĩte ta mũmaraaya#. Itũũra ... mũmaraaya: Mũno ti ũhoro wa ũtharia nĩ ũhoro wa gũthaathaiya mĩhianano. nĩkĩ? Itũũra rĩu rĩathagwo nĩ kĩhooto, no rĩu rĩraathwo nĩ ũũragani. Betha yaku ĩiyũirwo nĩ ngaanga na ndibei yaku nĩ ndukanu na maaĩ. Anene aaku nĩmatuĩkĩĩte aremi na araata a aici, meendaga o kũhakwo na kũheeo iheeo. Ningĩ maticiiragĩrĩra ciana cia ngoriai igootiinĩ, o na kana magathikĩrĩria atumia a ndigwa.  MWATHANI Mwene Hinya Wothe, o we Ngai ũrĩa ũrĩ ũhoti wa Isiraeli, egũkiuga atĩrĩ, “Maraakara maakwa nĩmagaikũrũkĩra thũ ciakwa, na nĩngeerĩhĩria harĩ cio. No rĩĩrĩ, nĩngaakũhũgũkĩra ngũhũũre; nĩngaagũtheria ta ũrĩa cuuma ĩtheragio ĩgathirwo nĩ ngaanga, na thengie gĩko gĩaku gĩothe. Nĩngaakũhe athamaki ta arĩa a tene na ngũhe andũ a gũgũtaara ta arĩa maarĩ kuo na hau kabere. Na ũgaagĩcooka gwĩtagwo, ‘Itũũra rĩa Ũthingu’ o na ‘Itũũra Rĩhokeku.’  “Ũthingu nĩguo ũkaahonokia Jerusalemu nakĩo kĩhooto kĩhonokie andũ aakuo arĩa mahereete. No rĩĩrĩ, andũ arĩa aremi na arĩa meehagia makaaharaganio hamwe, nao arĩa matirikaga MWATHANI nĩkũũragwo makooragwo.  “Atĩrĩĩrĩ, nĩmũkaigua thoni nĩ ũrĩa mwanathaathaiya mĩtĩ na mĩgũnda ĩrĩa maamũrĩire ngai cia mĩhianano. Mũgaakĩũma o ta mĩgandi ĩrahũrũrũka mathangũ, o na kana ta mũgũnda ũtarĩ maaĩ. Na o ta ũrĩa mahuti magwatagio mwaki nĩ thandĩ, noguo andũ arĩa marĩ hinya makaaniinwo nĩ ciĩko ciao iria njũru, na gũtikooneka wa kũrigĩrĩria matikaaniinwo.”