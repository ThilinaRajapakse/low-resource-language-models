 Na rĩĩrĩ, rĩrĩa Daudi aarĩĩkirie kwaria na Saũlũ, Jonathani, mũrũ wa Saũlũ, akĩguucĩrĩrio mũno nĩ Daudi, akĩmwenda o ta ũrĩa eyendeete we mwene. Saũlũ agĩkĩmuoya mũthenya o ro ũcio, na ndaigana gũcooka kũmwĩtĩkĩria ainũke kwao mũciĩ. Jonathani agĩthondeka kĩrĩĩkanĩro na Daudi nĩ ũrĩa aamwendeete. Akĩaũra nguo ndaaya ĩrĩa eekĩrĩĩte, nguo yake ya gĩthũri ya gĩcango, rũhiũ rwake rwa njora, ũta, na mũcibi, agĩcihe Daudi. Kũrĩa guothe Daudi aatũmagwo nĩ Saũlũ nĩahootanaga. Nĩ ũndũ ũcio, Saũlũ akĩmũtua mũnene wa njamba ciake cia ita. Ũndũ ũcio ũgĩkenia andũ oothe, nginyagia njaama cia Saũlũ. Saũlũ kũiguĩra Daudi ũiru Na rĩĩrĩ, Daudi arĩĩkia kũũraga Goliathũ, rĩrĩa thigari ciainũkaga, atumia makiuma matũũrainĩ moothe ma Isiraeli nĩguo mathagaane mũthamaki Saũlũ. Mookire makĩinaga na makĩrũũgarũũgaga nĩgũkena, o na makĩhũũraga tamburini na ngita.  Nao makĩina magĩcookanagĩria o mũtumia na ũrĩa ũngĩ makiugaga atĩrĩ, “Saũlũ ooragĩĩte andũ ngiri nyingĩ, no Daudi ooragĩĩte andũ ngiri makũmi maingĩ.” Rĩrĩa Saũlũ aiguire ũguo akĩraakara mũno, akiuga atĩrĩ, “Maroiga atĩ Daudi ooragĩĩte andũ ngiri makũmi maingĩ, na niĩ o andũ tũkiri tũniini. Nĩ kĩĩ kĩngĩ gĩgĩtigarĩĩte tiga o mamũtue mũthamaki?” Saũlũ agĩkĩambĩrĩria kũiguĩra Daudi ũiru na kũmwĩkũũa kuuma mũthenya ũcio. Na rĩĩrĩ, mũthenya ũrĩa warũmĩrĩire, Saũlũ akĩiyũrwo nĩ roho mũũru uumĩĩte kwĩ Ngai, naake agĩikara akĩanganga gwake mũciĩ ta mũgũrũki. Hĩndĩ ĩyo Daudi aahũũraga kĩnanda o ta ũrĩa aamenyereete gwĩka o mũthenya, naake Saũlũ aanyiitĩĩte itimũ na guoko. Saũlũ agĩkĩĩĩra atĩrĩ, “Ngũikia Daudi itimũ ndĩmũtheecithanie na rũthingo.” Agĩkĩmũikia itimũ mahinda meerĩ, o Daudi akĩemaga. Naake Saũlũ agĩgĩĩtigĩra Daudi mũno, nĩ ũndũ MWATHANI nĩamũtiganĩirie, agakorwo hamwe na Daudi. Kwoguo Saũlũ akĩmũthengia mbere yake, akĩmũtua mũnene wa thigari ngiri. Daudi nĩatongoragia andũ aake mbaarainĩ, na nĩakoragwo na ũhootani maũndũinĩ moothe marĩa eekaga, nĩ gũkorwo MWATHANI aarĩ hamwe naake. Rĩrĩa Saũlũ oonire atĩ Daudi nĩagĩaga na ũhootani mũnene, agĩkĩrĩrĩria kũmwĩtigĩra. No rĩĩrĩ, andũ oothe a Aisiraeli na a Juda makĩenda Daudi nĩ ũndũ aarĩ mũtongoria wa bata. Daudi kũhikia mwarĩ wa Saũlũ Saũlũ agĩkĩĩra Daudi atĩrĩ, “Merabu mwarĩ wakwa ũrĩa mũkũrũ nĩwe ũyũ. Nĩngũkũhe atuĩke mũtumia waku, angĩkorwo nĩũrĩndungatagĩra ta mũthigari njamba na mwĩhokeku, na ũrũage mbaara cia MWATHANI.” (Saũlũ eeciiragia atĩ na njĩra ĩyo Afilisiti nĩmekũũraga Daudi handũ haake gwĩka ũguo.) Daudi agĩcookeria Saũlũ atĩrĩ, “Niĩ ndĩ ũ, na mũciĩ witũ ũkĩrĩ kĩĩ atĩ nĩguo nduĩke mũthoniwe wa mũthamaki?” No rĩĩrĩ, rĩrĩa ihinda rĩakinyire rĩa Merabu kũheanwo kũrĩ Daudi, akĩnengerwo mũndũ wetagwo Adirieli woimĩĩte Mehola amũhikie. No rĩĩrĩ, Mikali mwarĩ wa Saũlũ nĩendeete Daudi. Rĩrĩa Saũlũ eerirwo ũguo, ũhoro ũcio ũkĩmũkenia. Saũlũ agĩkĩĩĩra atĩrĩ, “Reke ndĩmũhe Mikali, nĩguo atuĩke mũtego harĩ we, ooragwo nĩ Afilisiti.” Tondũ ũcio Saũlũ agĩkĩĩra Daudi ihinda rĩa keerĩ atĩrĩ, “Rĩu nĩũgũtuĩka mũthoniwa.” Agĩgĩatha ndungata ciake ciarĩrie Daudi keeheriinĩ imwĩre atĩrĩ, “Mũthamaki nĩakeneetio nĩ we, o na njaama ciake ciothe nĩikwendeete. Tondũ ũcio ĩtĩkĩra kũhikia mwarĩ.” Kwoguo magĩkĩĩra Daudi ũhoro ũcio, naake agĩcookia atĩrĩ, “Anga mũkuona ta arĩ ũndũ mũhũthũ gũtuĩka mũthoniwe wa mũthamaki, kuona atĩ ndĩ mũthĩĩni na ndirĩ igweta?” Nacio njaama icio cia Saũlũ ikĩmwĩra ũrĩa Daudi oigire, naake Saũlũ agĩciatha ikeere Daudi atĩrĩ, “Mũthamaki ndarĩ rũraacio ekwenda tiga o ikonde igana cia ũruu cia arũme a Afilisiti, nĩguo erĩhĩrie kũrĩ thũ ciake.” (Ũũ nĩguo Saũlũ abangĩĩte nĩ geetha Daudi ooragwo nĩ Afilisiti). Njaama cia Saũlũ igĩkĩĩra Daudi ũrĩa Saũlũ oigĩĩte, naake Daudi agĩkenio nĩ ũhoro ũcio wa gũtuĩka mũthoniwe wa mũthamaki. Mũthenya ũrĩa wamũrĩĩtwo wa ũhiki ũtaanakinya, Daudi magĩthiĩ na andũ aake makĩũraga Afilisiti magana meerĩ. Agĩtwarĩra mũthamaki ikonde ciao cia ũruu na akĩmũtarĩra ciothe nĩguo atuĩke mũthoniwe, nĩ ũndũ ũcio Saũlũ agĩkĩhe Daudi Mikali mwarĩ akĩmũhikia. Saũlũ agĩkĩmenya wega atĩ MWATHANI aarĩ hamwe na Daudi na ningĩ atĩ a Aisiraeli oothe nĩmaamwendeete. Kwoguo agĩkĩrĩrĩria gwĩtigĩra Daudi, ningĩ agĩtũũra arĩ thũ yake matukũ ma muoyo wake wothe. Na rĩĩrĩ, rĩrĩa rĩothe thigari cia Afilisiti ingĩokire kũrũa, Daudi nĩagĩaga na ũhootani gũkĩra njaama irĩa ingĩ cia Saũlũ. Daudi agĩkĩgĩa igweta mũno.