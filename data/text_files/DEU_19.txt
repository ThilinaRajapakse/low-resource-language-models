 Matũũra ma kũũrĩrwo (Nda .-; Jos .-)  “Na rĩĩrĩ, rĩrĩa MWATHANI Ngai wanyu akaaniina ndũũrĩrĩ ciothe kuuma bũrũri ũrĩa akaamũhe, mũrĩĩkie kwĩgwatĩra matũũra na nyũmba ciakuo, na mũkorwo mũtũũrĩĩte kuo-rĩ, -mũkaagayania bũrũri ũcio ng'ongo ithatũ, na o rũgongo rũkorwo rwĩ na itũũra rĩngĩkinyĩka na ihenya. Matũũra macio nĩmaakũũragĩrwo nĩ mũndũ o wothe ũũraganĩĩte, naake ndakooragwo. Mũndũ angĩkooraga mũndũ ũtarĩ thũ yake atekwenda-rĩ, akooragĩra itũũra o rĩothe rĩa macio nĩ geetha ahonokie muoyo wake. Kwa mũhaano, andũ eerĩ mahota gũtoonya mũtitũ magateme mĩtĩ, na hĩndĩ o ĩyo ithanwa rĩrũke rĩgũthe ũrĩa ũngĩ akue. Mũndũ ũcio woragana nĩorĩre itũũrainĩ rĩmwe rĩa macio nĩguo ahonokie muoyo wake. Nĩ ũndũ itũũra rĩngĩkorwo rĩrĩ o rĩmwe na rũgendo rũkorwo nĩ rũraihu-rĩ, mũndũ wa ũrĩa ũũragĩĩtwo ahota gũteng'eria mũndũ ũcio ũtarĩ mwĩhia amũnyiite amũũrage nĩguo erĩhĩrie. Mũndũ ũcio ndaagĩrĩirwo nĩkũũragwo nĩ gũkorwo ooragĩĩte mũndũ ũcio atekwenda, no ti ũndũ nĩ thũ yake. Kĩu nĩkĩo gĩatũma ndĩmwathe atĩ mũkaamũra matũũra macio matatũ. “Hĩndĩ ĩrĩa MWATHANI Ngai wanyu akaamwaramĩria mĩhaka ya bũrũri wanyu, o ta ũrĩa eerĩire maithe maanyu, na amũhe bũrũri ũrĩa wothe aamwĩrĩire-rĩ, mũgaathuura matũũra mangĩ matatũ. (Akaamũhe bũrũri ũcio mũngĩkaahingia ũrĩa wothe ndamwatha ũũmũũthĩ, na ũndũ wa kwenda MWATHANI Ngai wanyu na gũtũũra mũrũmĩrĩire ũrutani wake.) Mũgeeka ũguo, nĩ geetha andũ matarĩ na ũũru meekĩĩte matikaanooragwo, na mũtikaanatuo eehia nĩ ũndũ wa kũmooragĩra bũrũriinĩ ũrĩa MWATHANI ekũmũhe. “No rĩĩrĩ, mũndũ angĩthũũra mũndũ, amuoherie amũũrage, acooke oorĩre itũũra rĩmwe rĩa matũũra macio nĩguo ndakooragwo, athuuri a itũũra rĩake maagĩrĩirwo nĩgũtũmana agĩĩrwo, mamũneane ooragwo. Mũndũ ũcio-rĩ, matikaanamũigwĩre tha. Mũũragani ũcio no mũhaka athengio thĩinĩ wa Isiraeli, nĩ geetha mũgaatũũra na thaayũ. Mĩhaka ya tene  “Mũtikaanakũũre mũtĩ wa mũhaka wa mũndũ ũrĩa mũrigainie naake, ũrĩa wekĩrirwo o tene bũrũriinĩ ũrĩa MWATHANI Ngai wanyu ekũmũhe. Ũhoro wĩgiĩ aira  “Mũira ũmwe ti mũiganu wa gũtũma mũndũ wĩkĩĩte ũũru atuĩrwo. No mũhaka hakorwo he na aira eerĩ kana atatũ a kuonania atĩ mũndũ nĩahĩtĩĩtie. Na rĩĩrĩ, mũira angĩruta ũira wa maheeni igũrũ rĩa mũndũ ũtahĩtĩĩtie-rĩ, andũ acio eerĩ nĩmathiĩ marũũgame handũ harĩa hathuurĩĩtwo ha gũthaathayagĩrio, matuithanio nĩ athĩnjĩri Ngai na atuithania arĩa me wĩrainĩ hĩndĩ ĩyo. Hĩndĩ ĩyo atuithania matuĩrie ciira ũcio wega. Mangĩona atĩ mũira ũcio nĩarĩĩtie ũira wa maheeni igũrũ rĩa Mũisiraeli ũrĩa ũngĩ, mũira ũcio aagĩrĩirwo nĩkũherithio na ihera o ta rĩrĩa ekwendaga Mũisiraeli ũcio ũngĩ aheeo. Ũguo nĩguo mũkaaniina ũũru ũcio gatagatĩinĩ kaanyu. Ũndũ ũcio nĩũgaatũma arĩa makaũigua metigĩre, na gũtirĩ mũndũ ũgaacooka gwĩka ũndũ mũũru ta ũcio rĩngĩ.  Mũtikaanaigue tha maciirainĩ ta macio; muoyo ũriumaga muoyo, riitho riumage riitho, igego riumage igego, guoko kuumage guoko, na kũgũrũ kuumage kũgũrũ.