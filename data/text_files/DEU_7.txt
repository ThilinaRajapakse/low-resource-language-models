 Andũ a MWATHANI kĩũmbe (Tha .-)  “Na rĩĩrĩ, MWATHANI Ngai wanyu nĩakaamũkinyia bũrũri ũcio mũgũthiĩ kwĩgwatĩra ũtuĩke wanyu, na nĩakaingata ndũũrĩrĩ nyingĩ ciume kuo. O mũgĩthiaga na mbere kũũtoonya-rĩ, nĩakaingata ndũũrĩrĩ mũgwanja nene na i na hinya kũrĩ inyuĩ, nacio nĩ: Ahiti, Agirigashi, Aamori, Akanaani, Aperizi, Ahivi, na Ajebusi. Rĩrĩa MWATHANI Ngai wanyu agaakorwo arekereirie ndũũrĩrĩ icio ciothe mookoinĩ maanyu na mũgacihoota-rĩ, no nginya mũgaaciũraga ciothe. Mũtikaanarĩĩkanĩre ũndũ o na ũrĩkũ nacio, kana mũciiguĩre tha. Ningĩ mũtikaanagũrane nao; mũtikaanarekererie airĩĩtu aanyu mahike kuo kana aanake aanyu mahikanie kuo, tondũ no maguucĩrĩrie ciana cianyu iriganĩrwo nĩ MWATHANI ithaathaiye ngai ingĩ. Ũndũ ta ũcio ũngĩgeekĩka, MWATHANI nĩagaacinwo nĩ maraakara nĩ ũndũ wanyu na amũniine o rĩmwe.  Nĩ ũndũ ũcio, mũgaatharũria igongoona ciao, mũũnange itugĩ ciao cia mahiga iria mathaathayagia, mũtemenge mĩhianano ya ngai yao ĩrĩa ĩĩtagwo Ashera, na mũcine mĩhianano ĩrĩa ĩngĩ yao.  Ĩkagaai ũguo tondũ mwĩ a MWATHANI Ngai wanyu. Nĩwe wamũthuurire kuuma ndũũrĩrĩinĩ ciothe cia thĩ mũtuĩke andũ aake kĩũmbe. “Na rĩĩrĩ, o na mũtaarĩ rũũrĩrĩ rwa andũ aingĩ, MWATHANI nĩamwendire na akĩmũthuura kuuma gatagatĩinĩ ka ndũũrĩrĩ icio. MWATHANI nĩkũmwenda aamwendire, na akĩenda kũhingia kĩrĩĩkanĩro kĩrĩa aarĩĩkanĩire na maithe maanyu. Ũndũ ũcio nĩguo watũmire amũhonokie na hinya mũnene kuuma ũkomboinĩ wa mũthamaki wa Misiri.  Tondũ ũcio, ririkanaai atĩ MWATHANI Ngai wanyu no we wiki Ngai, na nĩ mwĩhokeku. Nĩatũũragia irĩĩkanĩro ciake, na agakinyagĩria wendo wake njiarwa na njiarwa cia arĩa mwamwendeete na mahingagia maathani maake. No ndatithagia kũherithia arĩa mamũthũire. Tondũ ũcio, athĩkagĩraai maathani na mawatho moothe marĩa ndamwatha ũũmũũthĩ. Iraathimo nĩ ũndũ wa gwathĩka (Gũco .-)  “Na rĩĩrĩ, mwaigua mawatho macio na mũmaathĩkĩre na kinyi-rĩ, hĩndĩ ĩyo MWATHANI Ngai wanyu nĩegũthiĩ na mbere gũtũũria kĩrĩĩkanĩro gĩake na inyuĩ, na amũkinyagĩrie wendo wake o ta ũrĩa eerĩire maithe maanyu. Nĩarĩmwendaga na amũraathimage, na atũme mwongerereke na mũciare ciana nyingĩ. Nĩarĩraathimaga mĩgũnda yanyu, nĩguo yumage ngano, thabibũ, na maguta ma mĩtamaiyũ, na amũraathimage na ng'ombe na ng'ondu. Indo icio ciothe akaamũhe mwĩ bũrũri ũcio MWATHANI eerĩire maithe maanyu atĩ nĩakaamũhe. Gũtirĩ ndũũrĩrĩ ingĩ ikaraathimwo na ũtonga gũũkũ thĩ guothe ta inyuĩ. Gũtikaagĩa o na ũmwe wanyu kana ũhiũ wanyu ũgaatuĩka thaata. MWATHANI nĩakaamũgitĩra kuuma kwĩ ndwari ciothe, na ndakaamũreehithĩria mĩrimũ mĩũru ta ĩrĩa mwoĩ mwĩ Misiri. No rĩĩrĩ, nĩagaatũma thũ cianyu igatwo nĩ yo. Na rĩrĩ, nĩmũkaaniina ndũũrĩrĩ ciothe iria MWATHANI akaaneana mookoinĩ maanyu, na mũtigaaciiguĩra tha o na haniini. Mũtikaanathaathaiye ngai ciao tondũ ũndũ ũcio nĩũgaatũma mũgũe mũtegoinĩ. “Ningĩ mũtikeĩĩre na ngoro atĩ andũ acio nĩ aingĩ kũmũkĩra, na atĩ mũtingĩhota kũmaingata. Mũtikaanametigĩre, ririkanagaai ũrĩa MWATHANI Ngai wanyu eekire mũthamaki wa Misiri o hamwe na andũ aake oothe. Ningĩ ririkanaai matũhũũhũ marĩa mweyoneire na maitho maanyu, o na ciama na maũndũ ma magegania marĩa Ngai eekire na guoko gwake kwa hinya nĩguo amũhonokie. Ũguo noguo MWATHANI o ũcio waniinire andũ a Misiri, ageeka andũ acio mũretigĩra. O na ningĩ, MWATHANI Ngai wanyu nĩagaatũma andũ acio manyiitwo nĩ kĩmako kĩnene, o na aniine arĩa magaakorwo moorĩĩte makeehitha. Mũtikaanametigĩre tondũ MWATHANI Ngai wanyu e hamwe na inyuĩ, o we Ngai ũrĩa mũnene na wa gũtĩĩagwo MWATHANI ndakaingata ndũũrĩrĩ icio o rĩmwe ciehere mbere yanyu. Mũtikaahota gũciniina ciothe o rĩmwe nĩ ũndũ mũngĩgeeka ũguo nyamũ cia gĩthaka ciahota gũkaamũingĩhĩra ciambĩrĩrie kũmũthĩĩnia. No rĩĩrĩ, MWATHANI Ngai wanyu nĩakaaneana thũ icio mookoinĩ maanyu, na atũme inyiitwo nĩ kĩmako kĩnene, o nginya rĩrĩa ikaaniinwo. MWATHANI nĩakaaneana athamaki aao mookoinĩ maanyu, mũmoorage, nao makĩriganĩre biũ. Hatirĩ mũndũ ũkaahota kũmũgirĩrĩria o nginya mũkaamaniina oothe biũ. Mũgaacina mĩhianano yothe ya ngai ciao. Mũtikaanacumĩkĩre betha o na kana thahabu iria imĩthondekeete, o na kana mũcioe ituĩke cianyu. Mũngĩgeeka ũguo, nĩmũkaagũa mũtegoinĩ, tondũ MWATHANI Ngai wanyu nĩathũire mĩhianano. Ningĩ mũtikaanatoonyie mĩhianano ĩyo nyũmba cianyu, nĩguo mũtikaananyiitwo nĩ kĩrumi kĩrĩa kĩmĩnyiitĩĩte. No mũhaka mũthũũre na mũnyarare mĩhianano ĩyo nĩ tondũ nĩmĩnyiite nĩ kĩrumi kĩa MWATHANI.