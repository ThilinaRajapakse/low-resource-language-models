 Ngai nĩakaaherithia Ethiopia  Mũrĩmo ũũrĩa ũngĩ wa njũũĩ cia Ethiopia, nĩkũrĩ bũrũri ũiguagwo mathagu makĩbatabata. Bũrũri ũcio nĩũtũmaga arekio magereire maaĩinĩ ma Nailo makuuĩĩtwo nĩ tũtarũ tũthondekeetwo na marura.  Cookaai bũrũriinĩ wanyu! Inyuĩ arekio aya mũrĩ ihenya. Cookiai ndũmĩrĩri bũrũriinĩ wanyu ũcio ũtwĩkanĩirio nĩnjũũĩ, na rũũrĩrĩinĩ rwanyu rwa andũ araihu na marĩ ngoothi nyoroku, marĩ hinya na ũhoti mũnene, na meetigĩrĩĩtwo nĩ andũ a thĩ yothe.  Inyuothe mũtũũraga gũũkũ thĩ tathikĩrĩriai! Etereraai muone bendera ĩkĩhaicio irĩma igũrũ, na mũigue karumbeeta gakĩhuuhwo! MWATHANI anjĩrĩĩte atĩrĩ, “Ngũcũũthĩrĩria ndĩ o gwakwa igũrũ hooreire o ta riũa mathaainĩ ma mĩaraho, kana matu hĩndĩ ya magetha kwĩ na ũrugarĩ. Mbere ya magetha ma thabibũ, o rĩrĩa kĩro gĩaitĩka, na thabibũ cierua, nĩrĩo thũ ikaanaananga andũ a Ethiopia na ihenya, o ta ũrĩa honge iceehagwo kuuma mũthabibũinĩ na kahiũ. Ciimba cia thigari cia Ethiopia igaatigĩrwo nyoni iria irĩaga nyama na itigĩrwo nyamũ cia gĩthaka. Nyoni igaaciria hĩndĩ ya ũrugarĩ, nacio nyamũ icirie hĩndĩ ya heho.” Hĩndĩ nĩrooka, rĩrĩa MWATHANI Mwene Hinya Wothe arĩamũkĩra magongoona kuuma kũrĩ andũ a rũũrĩrĩ rwa bũrũri ũcio ũtuĩkanĩirio nĩnjũũĩ. Rũũrĩrĩ rũu rwa andũ araihu na marĩ ngoothi nyoroku, marĩ hinya, ũhoti, na meetigĩrĩĩtwo nĩ andũ oothe a thĩ. Rũrĩũka kĩrĩmainĩ gĩa Zayuni kũrĩa MWATHANI Mwene Hinya Wothe athaathayagĩrio.