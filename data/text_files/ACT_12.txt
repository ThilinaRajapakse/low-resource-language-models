 Na hĩndĩ ĩyo mũthamaki Herode#. Mũthamaki Herode: Ũyũ nĩ Herode Agiripa wa mbere, na nĩwe wathaga bũrũri wothe wa Palesitina. akĩambĩrĩria kũnyariira andũ amwe a kanitha. Agĩkĩũragithia Jakubu mũrũ wa nyina na Johana na rũhiũ. Na rĩrĩa oonire atĩ ũndũ ũcio eekire nĩwakenia Ayahudi, agĩthiĩ na mbere akĩnyiita Petero o naake. (Matukũ macio maarĩ ihinda rĩa thigũkũ ya mĩgate ĩtarĩ mĩĩkĩre ndaawa ya kũimbia.)  Rĩrĩa aamũnyiitithirie akĩmũikia njeera kũrĩa aarangagĩrwo nĩ arangĩri ikundi inya, o gĩkundi kĩ na arangĩri ana gĩgacenjania na kĩrĩa kĩngĩ, nĩ geetha akaamũreehe kũrĩ andũ thuutha wa Bathaka. Kwoguo Petero agĩgĩikio njeera, no andũ a kanitha nĩmaamũhooyagĩra na kĩyo. Petero kũrekererio kuuma njeera Na rĩĩrĩ, ũtukũ gũkĩrooka gũkĩa mũthenya ũrĩa Herode aakuhĩrĩirie kũmuumia nja kũrĩ andũ, Petero nĩgũkoma aakomeete gatagatĩ ka arangĩri eerĩ arĩ muohe na mĩnyororo ĩĩrĩ, nakĩo kĩhingo kĩa njeera gĩkarangĩrwo nĩ arangĩri. Na rĩĩrĩ, mũraika wa Mwathani agĩũka, naguo ũtheri ũgĩkenga kũu kanyũmba ka njeera. Naake mũraika ũcio akĩringaringa Petero kĩande akĩmũũkĩria akĩmwĩra atĩrĩ, “Ũkĩra narua.” Nayo mĩnyororo ĩrĩa ooheetwo nayo mooko ĩkĩgathũka ĩkĩgũa thĩ. Naake mũraika akĩmwĩra atĩrĩ, “Wĩyohe mũcibi na wĩkĩre iraatũ ciaku.” Naake agĩĩka o ro ũguo. Agĩcooka akĩmwĩra atĩrĩ, “Wĩhumbe nguo yaku ũcooke ũnũmĩrĩre.” Naake Petero akiuma nja, akĩmũrũmĩrĩra, no we ndamenyaga atĩ maũndũ macio mareekwo nĩ mũraika nĩ ma ma; eeciiragia atĩ nĩ kĩoneki arona. Nao makĩhĩtũka arangĩri a mbere na a keerĩ, magĩkinya kĩhingoinĩ gĩa cuuma gĩa gũtoonya itũũrainĩ. Nakĩo kĩhingo kĩu gĩkĩhingũka kĩo kĩene, makĩhĩtũka makiuma nja makĩgera njĩra ĩmwe eerĩ. O rĩmwe mũraika ũcio akĩmũtiga. Naake Petero eigua akiuga atĩrĩ, “Rĩu ndĩ na ma atĩ Mwathani nĩatũmĩĩte mũraika wake na akahonokia kuuma hinyainĩ wa Herode na kuuma kũrĩ maũndũinĩ moothe marĩa Ayahudi marerĩgĩrĩire.” Arĩĩkia kũmenya ũguo, agĩthiĩ nyũmba kwa Mariamu nyina wa Johana ũrĩa na rĩĩtwa rĩngĩ wetagwo Mariko. Na rĩĩrĩ, andũ aingĩ nĩmaagomanĩte kuo na nĩkũhooya maahooyaga. Rĩrĩa aaringaringire mũrango wa gũtoonya kuo, mũirĩĩtu warutaga wĩra kuo wetagwo Roda agĩũka kũhingũra. Aamenya mũgambo wa Petero, ndahingũrire mũrango nĩ ũndũ wa gũkena. Aateng'erire na kũu thĩinĩ akĩmenyithania atĩ nĩ Petero ũrũũgamĩĩte mũrangoinĩ. Nao andũ makĩmwĩra atĩrĩ, “Wee wĩ mũgũrũku!” No mũirĩĩtu akiuga agwatĩirie atĩ ũguo nĩguo. Nao makĩmwĩra atĩrĩ, “Ũcio nĩ mũraika wake.” Petero agĩthiĩ o na mbere kũringaringa, na rĩrĩa maahingũrire makĩona atĩ nĩwe, makĩgega. Amakiria na guoko, akĩmataarĩria ũrĩa Mwathani aamũrutire njeera. Agĩkĩmeera atĩrĩ, “Ĩraai Jakubu ũhoro ũcio o na andũ arĩa meetĩkĩĩtie.” Agĩcooka akiuma hau agĩthiĩ kũndũ kũngĩ. Na rĩĩrĩ, kwarooka gũkĩa, gũkĩgĩa inegene inene gatagatĩinĩ ka arangĩri, makĩũrania Petero areekirwo atĩa. Naake Herode agĩathana acario, aaga agĩciirithia arangĩri acio, agĩcooka agĩathana mooragwo. Thuutha wa ũguo Herode agĩikũrũka kuuma Judea agĩthiĩ Kaisarea agĩikara kuo. Herode gũkua Naake Herode akĩraakario mũno nĩ andũ a Turo na Sidoni, nao magĩgĩthiĩ kũrĩ we marĩ gĩkundi. Makĩamba kũiguithia Bulasito ũrĩa waroraga mũciĩ wa mũthamaki atĩ amateithie, magĩcooka magĩthiĩ kwĩ mũthamaki makĩmwĩra atĩ maiguane, amu bũrũri wao warutaga irio kuuma bũrũriinĩ wake. Na rĩĩrĩ, mũthenya ũrĩa waraarĩirio, Herode agĩĩkĩra nguo ciake cia ũthamaki, na agĩikarĩra gĩtĩ kĩa ũthamaki akĩarĩria andũ. Naguo mũingĩ ũkĩanĩrĩra ũkiuga atĩrĩ, “Nĩ mũgambo wa ngai ti wa mũndũ!” O rĩmwe mũraika wa Mwathani akĩmũgũtha nĩ amu ndagoocithirie Ngai. Naake akĩrĩĩo nĩ igunyũ agĩkua. Naguo ũhoro wa Ngai ũgĩthiĩ na mbere kũhunjio na ũkĩingĩha. Naake Baranaba na Saũlũ makiuma Jerusalemu marĩĩkĩĩtie wĩra wao, makĩinũka na magĩthiĩ na Johana ũrĩa wetagwo na rĩĩtwa rĩngĩ Mariko.