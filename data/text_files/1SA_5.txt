 Ithandũkũ rĩa Kĩrĩĩkanĩro rĩrĩ kwa Afilisiti Na rĩĩrĩ, Afilisiti marĩĩkia gũtaha Ithandũkũ rĩa Ngai, makĩrĩkuua kuuma Ebenezeri makĩrĩtwara itũũrainĩ rĩao rĩa Ashidodu. Maarĩigire hekaarũinĩ ya ngai yao yetagwo Dagoni, makĩrĩrũũgamia hakuhĩ na ngai ĩyo. Rĩrĩa andũ a Ashidodu maarookire gũũkĩra kĩrooko tene, magĩkora ngai ĩyo yao ĩkomeete na nda mbere ya Ithandũkũ rĩa Kĩrĩĩkanĩro kĩa MWATHANI. Kwoguo makĩmĩoya makĩmĩcookia handũ haayo. Kwarooka gũkĩa, magĩkora ngai ĩyo ĩgwĩte o rĩngĩ mbere ya Ithandũkũ rĩa MWATHANI. Mũtwe wayo na mooko maayo meerĩ moinĩkangĩĩte makagũa hakuhĩ na mũrango; no mwĩrĩ wiki watigarĩĩte. (Ũndũ ũcio nĩguo ũtũmaga athĩnjĩri ngai a Dagoni na arĩa oothe mathaathayagia ngai ĩyo kũu Ashidodu maage gũkinya handũ hau na ikinya, kana gũthiĩra ho nginyagia ũũmũũthĩ). MWATHANI akĩherithia andũ a Ashidodu mũno na akĩmeekĩra guoya. Aamaherithirie hamwe na andũ arĩa maarigainie nao na gũtũma magĩe na mũrimũ wa ngaaĩ. Rĩrĩa moonire ũrĩa gwekĩkaga makiuga atĩrĩ, “Ngai wa Isiraeli nĩgũtũherithia aratũherithia ithuĩ eene o hamwe na Dagoni ngai iitũ. Tũtingĩĩtĩkĩra Ithandũkũ rĩa Kĩrĩĩkanĩro kĩa Ngai wa Isiraeli rĩikare gũũkũ gwitũ rĩngĩ.” Nĩ ũndũ ũcio magĩtũmana anene oothe ataano a Afilisiti meetwo, makĩmooria atĩrĩ, “Tũgwĩka atĩa na Ithandũkũ rĩa Kĩrĩĩkanĩro kĩa Ngai wa Isiraeli?” Nao magĩcookia atĩrĩ, “Rĩtwareei Gathu.” Kwoguo makĩrĩthaamĩria Gathu itũũra rĩngĩ rĩa Afilisiti. No rĩĩrĩ, rĩarĩĩkia gũkinya kuo, MWATHANI akĩherithia itũũra rĩu o narĩo, agĩtũma andũ aarĩo manyiitwo nĩ guoya mũnene mũno. Aamaherithirie na mũrimũ wa ngaaĩ ũrĩa wanyiitire andũ oothe a itũũra rĩu, eethĩ na akũrũ. Kwoguo magĩgĩthaamĩria Ithandũkũ rĩu rĩa MWATHANI Ekironi, itũũra rĩngĩ rĩa Afilisiti. Rĩrĩa rĩakinyire kuo, andũ a kuo makĩanĩrĩra makiuga atĩrĩ, “Hĩ! Mekũreehe Ithandũkũ rĩa Kĩrĩĩkanĩro kĩa Ngai wa Isiraeli gũũkũ nĩguo matũũragithie ithuothe!” Tondũ ũcio, magĩkĩrekanĩria anene oothe a Afilisiti o rĩngĩ, makiuga atĩrĩ, “Cookiai Ithandũkũ rĩa Kĩrĩĩkanĩro kĩa Ngai wa Isiraeli handũ haarĩo kĩũmbe, nĩguo rĩtigaatũniine ithuĩ eene o hamwe na andũ a mĩciĩ iitũ.” Nĩ gũkorwo nĩkwarĩ na kĩmako kĩnene mũno itũũrainĩ rĩu rĩothe, tondũ Ngai nĩamaherithĩĩtie mũno. O na arĩa mataigana gũkua nĩmaanyiitirwo nĩ mũrimũ wa ngaaĩ, nao magĩkaĩra ngai ciao imateithie.