 Kaini na Habili Na rĩĩrĩ, Adamu agĩgĩkoma na mũtumia wake, naake akĩgĩa nda, agĩciara kaana ga kahĩĩ. Naake akiuga atĩrĩ, “Nĩngĩĩte na kaana ga kahĩĩ na ũndũ wa gũteithio nĩ MWATHANI.” Kwoguo agĩgatua Kaini. Agĩcooka agĩciara kaana kangĩ ga kahĩĩ agĩgatua Habili. Habili aatuĩkire mũrĩithi, naake Kaini agĩtuĩka mũrĩmi. Matukũ maathianga Kaini akĩreehe magetha mamwe ma mũgũnda wake akĩrutĩra MWATHANI igongoona.  Naake Habili agĩtwara irigithaathi rĩmwe rĩa rũũru rwake, akĩrĩthinja, akĩrĩruta hamwe na maguta rĩrĩ igongoona harĩ MWATHANI. MWATHANI nĩakenirio nĩ Habili na igongoona rĩake, no ndakenirio nĩ Kaini na igongoona rĩake. Kaini agĩkĩraakara na agĩtuka gĩthiithi. Naake MWATHANI akĩũria Kaini atĩrĩ, “Ũraakarĩĩtio nĩ kĩĩ? Nĩ kĩĩ gĩtũmĩĩte ũtuke gĩthiithi? Korwo nĩwĩkĩĩte ũrĩa kwagĩrĩire nĩũngĩkeneete; no tondũ wĩkĩĩte ũũru, wĩhia ũkuoheirie mũrangoinĩ waku; ũrenda gũgwatha, na no mũhaka ũũhoote.”  Kaini agĩkĩĩra mũrũ wa nyina Habili atĩrĩ, “Nĩtũthiĩ mũgũnda.” Na me kũu mũgũnda, Kaini agĩũkĩrĩra mũrũ wa nyina akĩmũũraga. MWATHANI agĩkĩũria Kaini atĩrĩ, “E ha mũrũ wa maitũguo, Habili?” Naake Kaini akĩmũcookeria atĩrĩ, “Niĩ ndiũĩ; kaĩ arĩ niĩ menyagĩrĩra mũrũ wa maitũ?”  Naake MWATHANI akĩmũũria atĩrĩ, “Wĩkĩĩte ũguo nĩkĩ? Thakame ya mũrũ wa maitũguo nĩrangaĩra ĩrĩ tĩĩriinĩ. Nĩwanyiitwo nĩ kĩrumi; ndũgũcooka kũrĩma tĩĩri ũrĩa wathamirie kanua wanyua thakame ya mũrũ wa maitũguo ĩrĩa wee ũitire. Warĩma, gũtirĩ kĩndũ kĩrĩkũraga tĩĩriinĩ. Ndũkaagĩa na ũikaro; ũgũtũũra ũcangacangaga na ũrũũraga thĩ.” Kaini akĩĩra MWATHANI atĩrĩ, “Ihera rĩu nĩ inene ndingĩrĩhota. Nĩwanyingata kuuma bũrũriinĩ o na kuuma harĩ wee. Ndikaagĩa na ũikaro; ngũtũũra njangacangaga na njũrũũraga thĩ, na mũndũ ũrĩa ũkaanyona nĩakaanjũraga.” No Ngai akĩmũcookeria atĩrĩ, “Aaca, tiguo! Mũndũ angĩgaakũũraga, ũkaarĩhĩrio maita mũgwanja.” Kwoguo MWATHANI agĩĩkĩra Kaini rũũri rwa gũkaania mũndũ o wothe ũrĩa watũngana naake ndakaamũũrage. Naake Kaini agĩkĩehera harĩ MWATHANI, agĩthiĩ gũtũũra bũrũri wa “Mbũrũũrũ,”#. Mbũrũũrũ: Kĩhibirania nĩkuuga; Mũũrũri; kana Mũcangacangi; kana Nodu. mwena wa irathĩro wa Edeni. Ciana cia Kaini Na rĩĩrĩ, Kaini agĩkoma na mũtumia wake, naake akĩgĩa nda, agĩciara kaana ga kahĩĩ, agĩgatua Enoku. Agĩcooka agĩaka itũũra, akĩrĩĩtania na mũũrũwe Enoku. Enoku aarĩ ithe wa Iradu, naake Iradu aarĩ ithe wa Mehujaeli, naake Mehujaeli aarĩ ithe wa Methushaeli, naake Methushaeli aarĩ ithe wa Lameki. Lameki aahikirie atumia eerĩ; ũmwe eetagwo Ada, na ũcio ũngĩ Zila. Ada nĩwe waciarire Jabali ũrĩa watuĩkire ithe wa arĩa oothe maigaga mahiũ na maikaraga hemainĩ. Mũrũ wa nyina eetagwo Jubali na nĩ we ithe wa arĩa oothe mainaga na inanda na mĩtũũrirũ. Zila nĩ we waciarire Tubali Kaini, ũrĩa warĩ mũturi wa indo ciothe cia gĩcango na cia igera. Mwarĩ wa nyina na Tubali Kaini eetagwo Naama. Lameki akĩĩra atumia aake atĩrĩ, “Ada na Zila, taathikĩrĩriai; Nĩnjũragire mũndũ tondũ nĩangũthire. Angĩkorwo Kaini akaarĩhĩrio maita mũgwanja mũndũ angĩmũũraga-rĩ, andũ mĩrongo mũgwanja na mũgwanja nĩ o mangĩũragwo mũndũ angĩnjũraga.” Sethu na Enoshu Na rĩĩrĩ, Adamu agĩkoma na mũtumia wake, akĩgĩa nda, agĩciara kaana kangĩ ga kahĩĩ. Hawa akiuga atĩrĩ, “Ngai nĩaheete kaana kangĩ ga kahĩĩ ithenya rĩa Habili ũrĩa woragirwo nĩ Kaini.” Kwoguo agĩgatua Sethu. Naake Sethu nĩaciarĩirwo kaana ga kahĩĩ, agĩgatua Enoshu. Hĩndĩ ĩyo nĩrĩo andũ maambĩrĩire kũhũthĩra rĩĩtwa rĩa MWATHANI magĩthaathaiya.