 Ngeithi cia wendo Nĩndagaathĩrĩria mwarĩ wa Ithe witũ Foibe, ũrĩa ũrutaga wĩra wa ũtungati thĩinĩ wa kanitha wa Kenikirea. Mwamũkĩreei wega rĩĩtwainĩ rĩa Mwathani, o ta ũrĩa andũ a Ngai maagĩrĩirwo nĩkwamũkĩrwo. Mũheei ũteithio wothe ũrĩa angĩbatario nĩguo, nĩ gũkorwo we mwene aanateithia andũ aingĩ nginya o na niĩ mwene.  Geithiai Pirisila na Akula, arĩa marutaga wĩra wa Kristũ Jesũ hamwe na niĩ arĩa meendire kũũragwo nĩ ũndũ wakwa. To niĩ nyiiki ngũmacookeria ngaatho; o na makanitha ma Ndũũrĩrĩ nĩmekũmacookeria ngaatho. Geithiai kanitha ũrĩa ũcemanagia kwao mũciĩ. Geithiai mũraata wakwa Epaeneto, ũrĩa warĩ wa mbere gwĩtĩkia Kristũ bũrũriinĩ wa Asia, na mũgeithie Mariamu, ũrĩa ũrutĩĩte wĩra gatagatĩinĩ kaanyu na kĩyo kĩnene. Geithiai Anderonike na Juniasi#. Juniasi: Kana; Juni; maandĩko mangĩ moigaga Julia., a mũhĩrĩga wakwa, o arĩa tuoheetwo nao; marĩ igweta mũno harĩ atũmwo, na nĩ o maambire gũtuĩka Akristiano mbere yakwa. Geithiai Amupiliato, mũraata wakwa thĩinĩ wa Mwathani, na mũgeithie Urubano, ũrĩa tũrutithanagia wĩra wa Kristũ, na mũgeithie mũraata wakwa Sitakusi. Geithiai Apele, ũrĩa ũtarĩ ũcuuke thĩinĩ wa Kristũ. Mũgeithie andũ a mũciĩ wa Arisitobulu. Geithiai Herodioni, wa mũhĩrĩga witũ, na Akristiano oothe arĩa me mũciĩ wa Narikiso. Geithiai Turufena na Turufosa, arĩa marutaga wĩra wa Mwathani, na mũgeithie Perisi mũraata wakwa ũrĩa o naake ũrutaga wĩra wa Mwathani na kĩyo.  Geithiai Rufasi ũrĩa wĩrutĩire Mwathani kũna, na mũgeithie nyina ũrĩa arĩ o ta maitũ. Geithiai Asunikirito, Felegoni, Herime, Pateroba, Herima, o na andũ arĩa meetĩkĩĩtie arĩa me hamwe nao. Geithiai Filologo, Julia, Nerea na mwarĩ wa nyina, o na Olumpa, na andũ a Ngai oothe arĩa maikaranagia nao. Geithaniai mũndũ na ũrĩa ũngĩ na ngeithi theru cia kũmumunyana. Nĩmwageithio nĩ makanitha moothe ma Kristũ. Mataaro ma mũthia Ndamũthaitha, aariũ na aarĩ a Ithe witũ mwĩmenyagĩrĩre andũ arĩa mareehage nyamũkano na kĩrigiicano, makahĩtithia andũ kuuma moorutani marĩa mũrutĩĩtwo. Andũ ta acio meehagĩrĩreei! Andũ ta acio ti Mwathani witũ Jesũ Kristũ matungatagĩra, no nĩ nda ciao eene, maheenagĩrĩria andũ arĩa me ngoro hũthũ na ciugo ciao njega na i na mũrĩo. Andũ oothe nĩmaiguĩte ngumo ya ũrĩa mwathĩkagĩra Ũhoro ũrĩa Mwega, na ũndũ ũcio nĩũngeneetie mũno. Ngwenda mũikarage mũrĩ oogĩ, mũgĩkũũranaga maũndũ marĩa meega na marĩa mooru. Na rĩĩrĩ, Ngai ũrĩa mwene thaayũ nĩekũhoota Caitaani o narua, na inyuĩ mũmũrangarange. Wega wa Mwathani witũ Jesũ Kristũ ũrogĩa na inyuĩ#. Wega wa Mwathani witũ Jesũ Kristũ ũrogĩa na inyuĩ: Maandĩko mamwe matirĩ kamũhari gaaka..  Nĩmwageithio nĩ Timotheo, ũrĩa tũrutithanagia wĩra naake, o na Lukio, Jasoni, na Sosipateri a mũhĩrĩga witũ. O na niĩ, Teritio, mwandĩki wa marũa maya nĩndamũgeithia thĩinĩ wa Mwathani.  O naake Gaio, ũrĩa njikarĩĩte gwake, na nokuo kanitha ũcemanagia, nĩamũgeithia na nĩmwageithio nĩ Erasito, mũigi kĩgĩĩna kĩa itũũra, o na Kwarito, mũrũ wa Ithe witũ. [ Wega wa Mwathani witũ Jesũ Kristũ ũrogĩa na inyuĩ inyuothe. Ameni.]#. Maandĩko mamwe meekagĩra kamũhari gaaka thuutha wa kamũhari ga . Mahooya ma mũthia ma kũgooca Na rĩu nĩtũgooceei Ngai! Nĩ we ũngĩmũhotithia kũrũũgama wega thĩinĩ wa wĩtĩkio wanyu, kũringana na Ũhoro Mwega wa Jesũ Kristũ ũrĩa niĩ hunjagia o na kũringana na kũguũrĩrio kwa hitho ya ũhoro wa ma ũrĩa watũire wĩ mũhithe matukũ maingĩ ma tene. Rĩu, maandĩko ma anabii nĩmareeheete ũhoro ũcio wa ma ũtheriinĩ, ũkamenyithio andũ oothe ta ũrĩa Ngai aathanĩĩte, nĩguo andũ a ndũũrĩrĩ ciothe meetĩkie na maathĩkagĩre Ngai. Ngai, o we wiki mũũgĩ, arotũũra agoocagwo na ũndũ wa Jesũ Kristũ tene na tene Ameni.