 Daudi na Mefiboshethu  Mũthenya ũmwe Daudi akĩũria atĩrĩ, “Ĩ hiihi nĩkũrĩ mũndũ o na ũmwe wa mũciĩ wa Saũlũ ũtigarĩĩte? Angĩkorwo nĩkũrĩ-rĩ, no nyende kũmũtuga nĩ ũndũ wa Jonathani.” Na rĩĩrĩ, nĩkwarĩ na ndungata ya mũciĩ wa Saũlũ yetagwo Ziba. Nayo ĩkĩĩrwo ĩthiĩ kũrĩ Daudi. Naake mũthamaki akĩmĩũria atĩrĩ, “Wee nĩ we Ziba?” Naake agĩcookia atĩrĩ, “Ĩĩ nĩ niĩ, mwathi wakwa.”  Mũthamaki akĩmũũria atĩrĩ, “Kaĩ gũtarĩ mũndũ o na ũmwe ũtigarĩĩte wa mũciĩ wa Saũlũ ũrĩa ingĩtuga ta ũrĩa ndeerĩire Ngai atĩ nĩngeeka?” Ziba agĩcookia atĩrĩ, “Nĩhatigaire mũũriũ ũmwe wa Jonathani, no nĩmuonju magũrũ.” Naake mũthamaki akĩmũũria atĩrĩ “Arĩ ha?” Ziba agĩcookia atĩrĩ, “Arĩ Lodebari mũciĩ kwa Makiru mũrũ wa Amieli.” Kwoguo Daudi agĩgĩtũmana areehwo. Rĩrĩa Mefiboshethu mũrũ wa Jonathani na mũcũkũrũ wa Saũlũ, aakinyire kwĩ Daudi, akĩinamĩrĩra mbere yake na gĩtĩĩo. Naake Daudi akĩmwĩta, “Mefiboshethu.” Naake akĩmũcookeria atĩrĩ, “ Ĩ niĩ ũyũ, ndungata yaku.” Naake Daudi akĩmwĩra atĩrĩ, “Tiga gwĩtigĩra; nĩngũgũtuga nĩ ũndũ wa thooguo Jonathani. Nĩngũgũcookeria gĩthaka gĩothe gĩa guukaguo Saũlũ, na urĩrĩanagĩra na niĩ meethainĩ yakwa hingo ciothe.” Naake Mefiboshethu akĩinamĩrĩra o rĩngĩ na gĩtĩĩo mbere yake akiuga atĩrĩ, “Githĩ niĩ nditariĩ o ta ngui nguũ, mwathi wakwa! Nĩ kĩĩ gĩgũtũma ũnyonie ũtugi mũingĩ ũguo?” Naake mũthamaki agĩĩta Ziba, ndungata ĩyo ya Saũlũ, akĩmwĩra atĩrĩ, “Indo ciothe iria ciarĩ cia Saũlũ, o na cia mũciĩ wake, nĩndacihe Mefiboshethu mũrũ wa Jonathani, mũnene waku. Wee, ciana ciaku, na ndungata ciaku, mũrĩmũrĩmagĩra mĩgũnda, na mũkamũreehere maciaro maayo, nĩ geetha mũrũ wa mũnene waku oonage gĩa kũrĩa. Mefiboshethu wee mwene arĩrĩanagĩra na niĩ meethainĩ yakwa hingo ciothe.” (Ziba aarĩ na aariũ ikũmi na ataano na ndungata mĩrongo ĩĩrĩ.) Hĩndĩ ĩyo Ziba agĩcookia atĩrĩ, “Nĩngwĩka ũrĩa wothe mwathi wakwa wathana.” Kwoguo Mefiboshethu agĩtũũra arĩanagĩra na Daudi meethainĩ yake, o ta ũmwe wa aariũ a mũthamaki. Mefiboshethu aarĩ na mũũriũ wetagwo Mika. Andũ oothe a mũciĩ wa Ziba magĩgĩtuĩka ndungata cia Mefiboshethu. Nĩ ũndũ ũcio Mefiboshethu, ũrĩa wonjeete magũrũ meerĩ, agĩtũũra Jerusalemu arĩanagĩra na mũthamaki meethainĩ yake.