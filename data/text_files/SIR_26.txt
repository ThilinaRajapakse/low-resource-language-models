 Gũkena nĩ mũndũ ũrĩa ũrĩ mũtumia mwega, matukũ maake ma gũtũũra muoyo nĩmoongererekaga magatuĩka maita meerĩ ma ũrĩa angĩtũũra. Mũtumia mwathĩki nĩakenagia mũthuuriwe, na mũthuuriwe nĩagĩtũũraga matukũ maake moothe e na thaayũ. Mũtumia mwega nĩ kĩraathimo kĩnene mũno; akoragwo arĩ kĩraathimo kĩmwe kĩa iraathimo cia mũndũ ũrĩa ũheete Mwathani gĩtĩĩo. Mũndũ ũcio o na angĩkorwo e mũthĩĩni kana e mũtongu, ngoro yake ĩkoragwo ĩkeneete, na ũthiũ wake ũkoragwo wĩ mũkenu hingo ciothe.  Nĩkũrĩ maũndũ matatũ ngoro yakwa ĩĩtigĩrĩĩte, na ũngĩ wa kana ũnjiguithagia guoya, namo nĩ: mũhuuhu wa itũũra, mũingĩ ũũnganĩĩte, na kũigĩrĩrwo kĩgeenyo. Maũndũ macio nĩ mooru gũkĩra gĩkuũ. No rĩĩrĩ, mũtumia ũraiguĩra mũtumia ũrĩa ũngĩ ũiru nĩareehaga matuuro ma ngoro na kĩeha; njuukũ ciake ihũũraga andũ oothe.  Mũtumia mũũru atariĩ ta icooki rĩtaiganĩĩte ng'ombe ĩrĩa rĩoheetwo; kũgeria kũmũgiria gwĩka ũrĩa arenda nĩ ũndũ ũmwe na kũnyiita kang'aurũ. Mũtumia wa kũnyua njoohi akarĩĩo nĩ kĩndũ kĩũru mũno; ndangĩhota kũhitha mĩtugo yake ya ũũra thoni. Mũtumia ũtarĩ mwĩhokeku harĩ mũthuuriwe nĩeyonanagia na thuti ya maitho maake.  Angĩkorwo mwarĩguo ekwenda gwĩka o ũrĩa angĩenda mũmenyerere mũno, nĩguo kamweke o goothe angĩona ndagakahũthĩre na kwĩyananga. Angĩkorwo abataire gwĩka kwenda gwake-rĩ, mũgitĩre na ndũkaahahũke angĩkũhĩtĩria. O ta ũrĩa mũndũ mũnyootu e rũgendoinĩ anyuaga o maaĩ marĩa angĩheeo-rĩ, noguo o naake arĩtaaganũragĩra magũrũ maake mũndũ o wothe ũngĩbatario nĩ we handũ o hoothe.  Mũtumia mwega akoragwo e gĩkeno kĩa mũthuuriwe; mĩrutĩre yake ya wĩra nĩtũmaga mũthuuriwe agĩe na hinya.#. Maandĩko mamwe moigaga nĩaheaga mũthuuriwe irio wega. Mũtumia mũkiri nĩ kĩheeo kuuma kũrĩ Mwathani, na gũtirĩ kĩndũ kĩa bata ta mũtumia wĩ mĩtugo. Mũtumia mũhooreri nĩ ithaga rĩega mũno na gĩkeno gĩtangĩgũrĩka. O ta riũa rĩarĩĩte kuuma igũrũ kwa Mwathani-rĩ, nĩguo ũthaka wa mũtumia mwega wonekaga thĩinĩ wa mũciĩ wake mũthuuranĩre wega. O ta ũkengi wa taawa ũrakenga ũigĩrĩirwo mũtĩinĩ mũtheru wa kũhangĩrwo mataawa noguo ũthiũ wake mũthaka, na mũũmbĩre mwega wa mwĩrĩ wake itariĩ. Magũrũ maake mathaka na thũng'wa i na hinya#. Thũng'wa i na hinya: Maandĩko mamwe moigaga nyondo nũngarũ, kana ngoro ĩ na ũũmĩrĩru. ĩtariĩ ta itugĩ cia thahabu i na njikarĩro cia betha. Mwana wakwa, ikara na ũgima wa mwĩrĩ rĩrĩa wĩ mwĩthĩ,#.- Maandĩko mamwe matirĩ .-. na ndũkaahe ageni hinya waku. Caria mũgũnda ũrĩa mũnoru bũrũriinĩ wothe, ũũhande mbegũ ciaku, ũkĩĩhokaga mũthiithũ waku. Nacio ciana ciaku nĩigũgĩikara muoyo na ikũre ciĩhokeete andũ eega a mũciĩ. Mũmaraaya akoragwo atariĩ ta gĩkorora, na mũtumia ũtarĩ mwĩhokeku nĩareehagĩra arĩa athiaga nao gĩkuũ. Mũndũ ũtarĩ mwathĩki agĩaga na mũtumia ũtaheete Mwathani gĩtĩĩo, no mũndũ ũrĩa ũheaga Mwathani gĩtĩĩo nĩagĩaga na mũtumia mwĩhokeku. Mũtumia ũtaconokaga nĩakenagĩra kwĩimithia gĩtĩĩo, no mũtumia mwega nĩekaga mĩtugo mĩega o na marĩ oiki na mũthuuriwe. Mũtumia ũrĩa wĩkaga o ũrĩa angĩenda atariĩ ta kĩgui, no mũtumia ũtarĩ mĩtugo mĩũru nĩaheaga Mwathani gĩtĩĩo. Mũtumia ũrĩa ũheete mũthuuri wake gĩtĩĩo nĩonagwo arĩ mũũgĩ nĩ andũ oothe; no angĩmũima gĩtĩĩo nĩ ũndũ wa mwĩtĩĩo nĩamenyekaga nĩ andũ oothe atĩ ndatĩĩĩte Ngai. Kũraathimwo nĩ mũndũ ũrĩa wĩ mũtumia mwega amu matukũ ma muoyo wake nĩmoongererekaga agatũũra maita meerĩ ma mo. Mũtumia wĩ kanua kahiũ na mũnegeni atariĩ ta karumbeeta ka mbaara gakĩhuuhwo, na mũndũ wothe wĩ mũtumia ta ũcio egũtũũra na mbaara. Maũndũ ma kĩeha Nĩkũrĩ maũndũ meerĩ manjiguithagia kĩeha, na ũngĩ ũmwe wa gatatũ ũndaakaragia mũno namo nĩ: mũũthigari ũthĩĩnĩĩte; mũndũ wĩ na ũmenyo ũtaheetwo gĩtĩĩo, na mũndũ mũthingu ũcookereire waganu. Mwathani akaaherithia mũndũ ta ũcio na gĩkuũ! Mũndũ wa wonjoria nĩ hinya kwaga gwĩka ũũru; gũtirĩ mũndũ o na ũmwe wa wonjoria ũngĩĩrwo atĩ ndeehagia.