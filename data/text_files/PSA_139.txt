 Ngai nĩoĩ maũndũ moothe na nĩamenyanagĩrĩra#. Thaburi ĩno yandĩkirwo nĩ Daudi. MWATHANI, nĩũthuuthuurĩĩtie na ũkaamenya. Wee-rĩ, nĩũmenyaga ũrĩa wothe ndĩreeka; ũmenyaga ũrĩa wothe ndĩreciiria ũrĩ o kũraaya. Wee nĩũnyonaga rĩrĩa ndĩraruta wĩra kana rĩrĩa huurũkĩĩte; gũtirĩ gĩĩko o na kĩmwe gĩakwa wee ũtooĩ. O na itarĩ ndĩratumũra kanua, wee, MWATHANI nĩũkoragwo ũmenyeete ũrĩa ndĩrenda kuuga. Ũthiũrũrũkĩirie na mĩena yothe, ũkamenyerera na hinya waku. Kũũmenya ta ũguo wee ũmenyeete nĩ ũndũ wa magegania mũno harĩ niĩ; ũmenyo ta ũcio ũrĩ igũrũ mũno ũguo atĩ ndingĩhota kũũkinyĩra.  Nĩ na kũ ingĩgĩthiĩ ndĩthare kuuma harĩ we? Nĩ na kũ ingĩũrĩra ndũkaanyone? Ingĩambata igũrũ, wee ũrĩ kuo; ingĩikũrũka kwa arĩa akuũ, o na kuo ũrĩ o kuo. O na ingĩũmbũka hĩtũke rũkĩrĩrĩ rwa mwena wa irathĩro, kana ngorwo ndĩratũũra kũraaya mũno mbere ya rũkĩrĩrĩ rwa mwena wa ithũĩro, ũngĩkorwo o kuo ũkĩndongoria na ũkĩndeithia. Ingĩũria nduma ĩhithe kana ũtheri ũrĩa ũthiũrũrũkĩirie ũtuĩke ũtukũ, nduma ĩyo ndĩngĩkorwo ĩrĩ nduma harĩ we, na ũtukũ ũcio wakorwo ũthereete o ta mũthenya. Harĩ we nduma na ũtheri itirĩ ũtiganu.  Wee-rĩ, nĩ we wombire ciĩga ciakwa ciothe; nĩ we wanyiitithanirie ndĩ o ndainĩ ya maitũ. Nĩngũkũgooca tondũ nĩũnyũmbĩĩte na njĩra ya kũmakania na ya kũgegania; ũrĩa wothe wĩkaga nĩ wa kũgegania mũno; niĩ mwene nĩnjũũĩ ũguo na ngoro yakwa yothe. Rĩrĩa mahĩndĩ maakwa maathondekagwo makanyiitithanio na kinyi ndainĩ ya maitũ, rĩrĩa ndaakũragĩra kũu hithoinĩ, wee nĩwoĩ atĩ ndarĩ kuo. Nĩwanyonaga o na itarĩ ndĩraciarwo. Wandĩkire ibukuinĩ rĩaku matukũ marĩa wangaĩire o na matarĩ marambĩrĩria. Ĩ meciiria maaku, Ngai, matikĩrĩ bata harĩ niĩ! Ĩ matikĩrĩ maingĩ! Ingĩtua kũmatara-rĩ, maingĩha gũkĩra mũthanga; nĩguo hote kũmatara nginya ndĩmarĩĩkie no ndũũrire muoyo tene na tene o ta we.  Ngai, naarĩ korwo woraga andũ arĩa aaganu! Naarĩ korwo ooragani maatigana na niĩ! Maaragia maũndũ ma waganu igũrũ rĩaku; moigaga maũndũ mooru igũrũ rĩa rĩĩtwa rĩaku.#. Kĩhibirania gĩtitaũkĩĩte wega mũhariinĩ ũyũ. MWATHANI, ĩ ndithũire arĩa magũthũire! Ĩ ndimeneete arĩa magũũkagĩrĩra! Ndĩmathũire o biũ; ndĩmatuaga thũ ciakwa. Ngai, thuuthuuria ũmenye ngoro yakwa; ngeria, ũmenye meciiria maakwa. Baara wone kana ndĩ na ũũru o na ũrĩkũ, na ũkĩndongorie na njĩra ĩrĩa ya gũtũũra nginya tene na tene.