 Ũrutani wa maithe maitũ ma tene (Mar .-) Na rĩĩrĩ, Afarisai amwe na arutani a Watho amwe nĩmookire kũrĩ Jesũ moimĩĩte Jerusalemu makĩmũũria atĩrĩ, “Nĩkĩ gĩtũmaga arutwo aaku maage kũhingia maũndũ marĩa twatigĩirwo nĩ maithe maitũ ma tene? Matiĩthambaga mooko ta ũrĩa kwagĩrĩire mbere ya kũrĩa!” Naake akĩmacookeria atĩrĩ, “Na inyuĩ nĩkĩ gĩtũmaga muune watho wa Ngai mũkarũmagĩrĩra ũrutani wanyu?  Nĩ ũndũ Ngai aathanire atĩrĩ, ‘Tĩĩa thooguo na maitũguo,’ na ‘Mũndũ wa kũruma ithe kana nyina, arokua.’ No inyuĩ muugaga atĩ mũndũ angĩĩra ithe kana nyina atĩrĩ, ‘Kĩrĩa ingĩagũteithia nakĩo nĩkĩheane kũrĩ Ngai,’ ndarĩ na bata wa gũtĩĩa ithe#. Gũtĩĩa ithe: Maandĩko mamwe nĩmoongagĩrĩra; kana nyina.. Nĩ ũndũ ũcio mũgakĩagĩra watho wa Ngai bata nĩ geetha mũrũmĩrĩre kĩrĩra kĩu kĩanyu. Inyuĩ hinga ici! Isaia nĩamenyeete wega hĩndĩ ĩrĩa aarathire ũhoro wanyu akiuga atĩrĩ,  ‘Andũ aya maaheaga gĩtĩĩo na mĩromo, ĩndĩ ngoro ciao irĩ kũraaya na niĩ. Gũtirĩ bata wao gũũthaathaiya, nĩ ũndũ marutanaga mawatho marĩa matuĩtwo nĩ andũ ta arĩ mo maathani maakwa!’ ” Kĩrĩa gĩthaahagia mũndũ (Mar .-) Thuutha ũcio Jesũ agĩĩta andũ harĩ we akĩmeera atĩrĩ, “Thikĩrĩriai na mũtaũkĩrwo! Kĩndũ kĩrĩa gĩtoonyaga kanua ka mũndũ ti kĩo kĩmũthaahagia, no kĩrĩa kiumaga kanua nĩkĩo kĩmũthaahagia.” Hĩndĩ ĩyo arutwo magĩũka kũrĩ we makĩmũũria atĩrĩ, “Nĩũũĩ atĩ Afarisai nĩmaraakaririo nĩ ũrĩa uugire?” Naake Jesũ akĩmacookeria atĩrĩ, “Mũmera o wothe ũrĩa ũtahandĩĩtwo nĩ Awa ũrĩa ũrĩ igũrũ nĩũkaamunywo.  Tiganaai nao! Nĩ itumuumu igĩtongoria itumuumu, na gĩtumuumu kĩngĩtongoria gĩtumuumu kĩrĩa kĩngĩ, cierĩ no kũgũa ingĩgũa irima.” Naake Petero akĩmwĩra atĩrĩ, “Ta tũtaarĩrie ngerekano ĩyo.” Naake Jesũ akĩmooria atĩrĩ, “O na inyuĩ mũtirĩ mũrataũkĩrwo? Mũtiramenya atĩ kĩrĩa gĩothe gĩtoonyagĩra kanua gĩthiaga nda gĩgacooka gĩkoima? No kĩrĩa kiumaga na kanua kiumaga ngoroinĩ, na nĩkĩo gĩthaahagia mũndũ.  Amu nĩ thĩinĩ wa ngoro ya mũndũ kuumaga meciiria mooru, ũũragani, ũtharia, ũmaraaya, ũici, ũira wa maheeni, na gũcambania. Maũndũ macio nĩ mo mathaahagia mũndũ, no kũrĩa irio na mooko matarĩ mathambie gũtingĩtũma mũndũ agĩe na thaahu.” Wĩtĩkio wa mũtumia Mũkanaani (Mar .-) Ningĩ Jesũ akiuma kũu agĩthiĩ ndeereinĩ cia matũũra ma Turo na Sidoni. Na rĩĩrĩ, mũtumia Mũkanaani woimĩĩte o kũu agĩũka kũrĩ we akĩmũkaĩra akĩmwĩra atĩrĩ, “Njiguĩra tha Mwathani, Mũrũ wa Daudi. Mũirĩĩtu wakwa nĩarathĩĩnio mũno nĩ ngoma.” No Jesũ ndarĩ ũndũ aamũcookeirie. Nao arutwo aake magĩthiĩ harĩ we, makĩmũthaitha makĩmwĩra atĩrĩ, “Mwĩre athiĩ nĩ ũndũ nĩarakayũrũrũka mũno atũrũmĩrĩire!” Naake Jesũ agĩcookia atĩrĩ, “Ndatũmirwo o kũrĩ ng'ondu iria ciũrĩĩte na nĩcio andũ a Isiraeli.” No mũtumia ũcio agĩũka agĩturia maru mbere yake akĩmwĩra atĩrĩ, “Mwathani, ndeithia.” Naake Jesũ akĩmũcookeria atĩrĩ, “Ti wega kuoya irio cia ciana na gũcikĩria ngui.#. Ngui: Ayahudi meetaga ndũũrĩrĩ iria ingĩ magui nĩ ũndũ wa kũmanyarara na kũmamena.” Naake mũtumia akĩmũcookeria atĩrĩ, “Noguo Mwathani, ĩndĩ o na ngui nĩirĩaga matigari marĩa magũaga kuuma meethainĩ ya mwene cio.” Jesũ akĩmũcookeria atĩrĩ, “Mũtumia ũyũ, kaĩ wĩtĩkio waku nĩ mũnene-ĩ! Ũroĩkĩrwo ũrĩa ũrenda.” Naake mwarĩ akĩhonio o ro ihinda o rĩu. Jesũ kũhonia andũ aingĩ Ningĩ Jesũ oima kũu agĩthiĩ agereire hũgũrũrũinĩ cia iria rĩa Galili, akĩambata kĩrĩmainĩ agĩikara thĩ. Nao andũ aingĩ magĩthiĩ kũrĩ we makĩmũtwarĩra ithua, itumuumu, cionje, arĩa mataaragia, na angĩ aingĩ arĩa maarĩ arũaru. Magĩkĩmaiga magũrũinĩ maake, naake akĩmahonia. Nao andũ makĩgega mũno hĩndĩ ĩrĩa moonire andũ arĩa mataaragia makĩaria, cionje ikĩĩrũũgamia, ithua igĩĩtwara, na itumuumu ikĩona. Nao makĩgooca Ngai wa Isiraeli. Jesũ kũhũũnia andũ ngiri inya (Mar .-) Hĩndĩ ĩyo Jesũ agĩĩta arutwo aake harĩ we akĩmeera atĩrĩ, “Nĩndĩraiguĩra andũ aya tha tondũ makoreetwo na niĩ mĩthenya ĩtatũ na matirĩ na kĩndũ gĩa kũrĩa. Ndikwenda kũmeera mainũke marĩ ahũũtu tondũ mahota kũringĩkĩra njĩra.” Nao arutwo makĩmũũria atĩrĩ, “Nĩ kũ tũngĩruta mĩgate ya kũhũũnia andũ aingĩ ũũ gũũkũ werũinĩ?” Naake Jesũ akĩmooria atĩrĩ, “Mwĩ na mĩgate ĩigana?” Nao makĩmũcookeria atĩrĩ, “Twĩ na mĩgate mũgwanja na tũthamaki tũtarĩ tũingĩ.” Naake Jesũ agĩatha andũ maikare thĩ. Agĩcooka akĩoya mĩgate ĩyo mũgwanja na tũthamaki tũu, agĩcookeria Ngai ngaatho, akĩenyũranga, akĩnengera arutwo, nao arutwo makĩhe andũ. Nao andũ oothe makĩrĩa makĩhũũna. Nao arutwo magĩcooka makĩũngania cienyũ iria ciatigarĩĩte makĩiyũria ciondo mũgwanja. Andũ arĩa maarĩire maarĩ arũme ngiri inya, andũ a nja na ciana matatarĩĩtwo. Na rĩĩrĩ, Jesũ arĩĩkia kuugĩra andũ ũhoro, agĩcooka akĩingĩra gatarũ, agĩthiĩ mwena wa Magadani.