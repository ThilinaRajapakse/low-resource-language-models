 Kũgaatha Ngai tondũ wa ũrĩa arĩ mwega#. Thaburi ĩno yandĩkirwo nĩ Daudi thuutha wa gwĩtua mũgũrũki mbere ya Akishi mũthamaki wa Gathu. Rora  Sam .-.  Nĩndĩcookagĩria MWATHANI ngaatho hĩndĩ ciothe; ngũtũũra ndĩmũgoocaga. Ngoro yakwa no gũkumia ĩrakumia MWATHANI; arĩa oothe ahinyĩrĩrie marĩiguaga ũguo magakena. Goocaai ũnene wa MWATHANI mwĩ hamwe na niĩ; rekeei tũtũũgĩrie rĩĩtwa rĩake tũrĩ hamwe!  Ndahoire MWATHANI, naake akĩnjookeria, akĩniina guoya wothe ũrĩa ndaarĩ naguo. Andũ arĩa mahinyĩrĩirio mamũcũũthagĩrĩria magakena; gũtirĩ hingo maconorithagio. Ndakaĩire MWATHANI, naake akĩnjigua akĩnduta mathĩĩnainĩ maakwa moothe. Mũraika wa MWATHANI aikaraga arangĩire arĩa mathĩkagĩra MWATHANI, akamahonokagia kuuma ũgwatiinĩ.   Camaai muone atĩ MWATHANI nĩ mwega! Kũraathimwo-rĩ, nĩ mũndũ ũrĩa wĩtharagĩra harĩ we! Athĩkĩraai MWATHANI, inyuĩ andũ aake atheru; arĩa mamwathĩkagĩra matirĩ kĩndũ maagaga. Mĩrũũthi mĩĩthĩ nĩyagaga gĩa kũrĩa ĩkahũũta, no arĩa macaragia MWATHANI matirĩ kĩndũ kĩega maagaga.  Ũkaai, ciana ciakwa, mũndegere matũ, na nĩngũmũruta gũtĩĩa MWATHANI.  Nĩ ũrĩkũ wanyu ũngĩenda gũikara na gĩkeno na gũtũũra matukũ maingĩ oonaga maũndũ meega? Kĩmenyagĩrĩre rũrĩmĩ rwaku rũtikanoige ũũru, na kanua gaaku gatikanaarie maheeni. Ndũkaneeke ũũru, no ĩkaga wega; caragia thaayũ na ngoro yaku yothe.  MWATHANI aikaraga acũũthĩrĩirie andũ arĩa athingu, na athikĩrĩirie kĩrĩro kĩao. No nĩareganaga na andũ arĩa meekaga ũũru, nĩguo marĩĩkia kuuma gũũkũ thĩ mariganĩre biũ. Hĩndĩ ĩrĩa andũ arĩa athingu makaĩra MWATHANI amateithie, nĩamaiguaga akamaruta mathĩĩnainĩ maao moothe. MWATHANI akoragwo hakuhĩ na arĩa makuĩte ngoro, na nĩahonokagia arĩa mwĩhoko wao ũthirĩĩte.  Mũndũ ũrĩa mũthingu nĩatũnganaga na mathĩĩna maingĩ, no rĩĩrĩ, MWATHANI nĩamũhonokagia kuuma harĩ mo moothe.  Amũmenyagĩrĩra wega; hatirĩ ihĩndĩ o na rĩmwe rĩake rĩngiunwo. Andũ arĩa aaganu makooragwo nĩ ũũru; arĩa nao mathũire andũ arĩa athingu nĩmakaaherithio.  MWATHANI nĩakũũraga mĩoyo ya ndungata ciake; arĩa mooragĩra harĩ we amamenyerere ndamaherithagia.