 Boazu kũhikia Ruthu Boazu agĩthiĩ kĩhingoinĩ gĩa itũũra, agĩikara thĩ ho. Na rĩĩrĩ, mũndũ wa mbarĩ yao ũrĩa aarĩĩtie ũhoro wake, akĩhĩtũkĩra ho. Naake Boazu akĩmwĩta, akĩmwĩra atĩrĩ, “Mũraata wakwa, ũka ũikare thĩ haaha.” Kwoguo mũndũ ũcio agĩthiĩ harĩ Boazu, agĩikara thĩ. Naake Boazu agĩĩta athuuri ikũmi a itũũra, akĩmeera o nao maikare thĩ hau, nao magĩgĩikara thĩ. Boazu agĩkĩĩra mũndũ ũcio wa mbarĩ yao atĩrĩ, “Naomi nĩarĩĩkĩĩtie gũcooka kuuma bũrũri wa Moabi, na nĩarenda kwendia gĩthaka kĩrĩa kĩarĩ kĩa Elimeleku, mũndũ wa mbarĩ iitũ. Nĩ ũndũ ũcio, ndagĩciiria atĩ nĩwagĩrĩirwo nĩkũmenya ũhoro ũcio. Rĩu angĩgĩkorwo nĩũgũkĩenda, kĩĩgũrĩre mbere ya athuuri aya a andũ aitũ na ya angĩ maikarĩĩte thĩ haaha. Angĩkorwo ndũgũkĩenda-rĩ, no ũũnjĩĩre. Wee nĩ we wagĩrĩirwo nĩgũkĩgũra, na niĩ nĩ niĩ ingĩkĩgũra ũngĩkorwo ndũgũkĩenda.” Naake mũndũ ũcio akiuga atĩrĩ, “Nĩngũkĩgũra.” Naake Boazu akiuga atĩrĩ, “Wagũra gĩthaka kĩu kuuma kũrĩ Naomi, no mũhaka ũkĩgũranĩrie hamwe na Ruthu, #. Ũkĩgũranĩrie hamwe na Ruthu: Kĩhibirania kiugĩĩte no mũhaka ũkĩgũre o na kuuma kũrĩ Ruthu. mũtumia wa ndigwa ũrĩa Mũmoabi, nĩ geetha gĩthaka kĩu gĩtũũre kĩrĩ kĩa mũciĩ wa ũcio ũrĩkĩĩtie gũkua.” Naake mũndũ ũcio agĩcookia atĩrĩ, “Hakĩrĩ ũguo, nĩndatigana na kĩhooto gĩakwa, ndingĩhota kũgũra gĩthaka kĩu, tondũ ũguo nĩ ta kuuga ciana ciakwa itingĩkĩgaya. Kĩĩgũrĩre arĩ we; kaba niĩ ndigane nakĩo.”  Na rĩĩrĩ, mũtugo ũrĩa warĩ kuo matukũinĩ ma tene thĩinĩ wa Isiraeli ũkoniĩ kũgũra kana gũkũũrania indo warĩ atĩ, mũndũ ũrĩa ũrendia kĩndũ aarutaga kĩraatũ gĩake agakĩnengera mũndũ ũrĩa ũragũra. Ũguo nĩguo andũ a Isiraeli moonanagia atĩ ũndũ ũcio nĩwarĩĩka. Kwoguo hĩndĩ ĩrĩa mũndũ ũcio eerire Boazu atĩrĩ, “Kĩĩgũrĩre arĩ we,” aarutire kĩraatũ gĩake, agĩkĩnengera Boazu. Naake Boazu agĩkĩĩra athuuri acio o na andũ arĩa angĩ oothe maarĩ ho atĩrĩ, “Inyuĩ mũrĩ aira atĩ ũũmũũthĩ nĩndagũra kuuma kũrĩ Naomi indo ciothe iria ciarĩ cia Elimeleku, o na iria ciothe ciarĩ cia aariũ aake Kilioni na Mahaloni.  O na ningĩ ndagũra Ruthu, ũcio Mũmoabi, mũtumia ũrĩa watigirwo nĩ Mahaloni, atuĩke mũtumia wakwa. Ndeeka ũguo nĩguo gĩthaka kĩu gĩtũũre kĩrĩ kĩa mũciĩ wa ũrĩa ũrĩkĩĩtie gũkua, na rĩĩtwa rĩake rĩtũũre gatagatĩinĩ ka andũ aao na andũ a itũũra rĩao. Inyuĩ mũrĩ aira mũthenya wa ũũmũũthĩ.”  Nao andũ arĩa oothe maarĩ hau kĩhingoinĩ, o na athuuri makiuga atĩrĩ, “Ithuĩ tũrĩ aira. MWATHANI arotũma mũtumia ũcio ũgũũka gwaku mũciĩ atuĩke ta Rakeli, o na ta Lea, arĩa maaciarĩire Jakubu ciana nyingĩ. Nawe ũrotuĩka gĩtonga mbarĩinĩ ya Efiratha, na ũrogĩa igweta thĩinĩ wa Bethilehemu.  Ciana iria MWATHANI egũkũhe na mũtumia ũcio irotũma nyũmba yaku ĩtuĩke ta nyũmba ya Perezu, mũrũ wa Juda na Tamaru.” Boazu na njiarwa ciake Kwoguo Boazu agĩtwara Ruthu mũciĩ, agĩtuĩka mũtumia wake. Agĩcooka agĩkoma naake, naake MWATHANI agĩtũma agĩe na nda, agĩciara kaana ga kahĩĩ. Nao atumia makĩĩra Naomi atĩrĩ, “MWATHANI arogaathwo! Amu ũũmũũthĩ nĩakũheete kahĩĩ ga gũtũũria rĩĩtwa#. Kahĩĩ ga gũtũũria rĩĩtwa: Rora .; ., ; ., , , . rĩ a mũciĩ wanyu na gagũgagũteithagia. Kahĩĩ kau karoogĩa igweta thĩinĩ wa Isiraeli! Mũtumia wa mũũrũguo nĩakwendeete, o na nĩagwĩkĩire maũndũ maingĩ gũkĩra aariũ mũgwanja. Rĩu nĩagũciarĩire mũcũkũrũ ũrĩa ũgaatũma ũcooke kwĩigua na agũtirithie wakũra.” Naake Naomi agĩkĩoya kaana kau, agĩkaigĩrĩra gĩthũriinĩ gĩake, agĩtuĩka mũkareri. Nao atumia a itũũra magĩtua kaana kau Obedi. Makĩĩra andũ oothe atĩrĩ, “Naomi nĩaciarĩirwo kahĩĩ!” Obedi nĩwe warĩ ithe wa Jesii, ũrĩa warĩ ithe wa Daudi. Na rĩĩrĩ, njiarwa cia Perezu nĩcio ici: Perezu aarĩ ithe wa Hezironi, Hezironi aarĩ ithe wa Ramu, Ramu aarĩ ithe wa Aminadabu, Aminadabu aarĩ ithe wa Nahashoni, Nahashoni aarĩ ithe wa Salimoni, Salimoni aarĩ ithe wa Boazu, Boazu arĩ ithe wa Obedi, Obedi aarĩ ithe wa Jesii, naake Jesii aarĩ ithe wa Daudi.