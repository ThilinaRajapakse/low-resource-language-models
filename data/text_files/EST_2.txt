 Esiteri gũtuĩka kwini Thuutha wa maũndũ macio, o na mũthamaki arĩĩkĩĩtie kũraakarũka, nĩeciiragia ũhoro wa ũrĩa Vashiti eekĩĩte, o na ũrĩa aamũtuĩrĩire ũũru. Nao andũ amwe arĩa maamũtaaraga, arĩa maakuhanĩrĩirie naake mũno, makĩmwĩra atĩrĩ, “Kaĩ ũtangĩcaria airĩĩtu eethĩ thingi? Atĩrĩĩrĩ, thuura anene kuuma rũgongo o rũgongo thĩinĩ wa bũrũri ũyũ wathanaga ũmeere atĩ mareehe airĩĩtu oothe thingi na athaka nyũmbainĩ ya atumia a mũthamaki gũũkũ Susa mũciĩ ũrĩa mũnene. Reke maroragwo nĩ Hegai, ũrĩa mũhakũre ũroraga atumia aaku, na ũreke manengerwo indo cia kũmathakaria. Thuutha wa ũguo woe mũirĩĩtu ũrĩa ũkwenda atuĩke kwini handũ ha Vashiti.” Mũthamaki nĩaiguire rĩciiria rĩu rĩrĩ rĩega, na agĩkĩrĩrũmĩrĩra. Kũu thĩinĩ wa Susa mũciĩ ũcio mũnene nĩgwatũũraga Mũyahudi wetagwo Moridekai mũrũ wa Jairũ; aarĩ wa mũhĩrĩga wa Benjamini na aarĩ wa rũciaro rwa Kishu na Shimei.  Rĩrĩa mũthamaki Nebukadinezaru wa Babilonia aatwarire mũthamaki Jehoiakini wa Juda ithaamĩrio kuuma Jerusalemu hamwe na andũ arĩa maatahanĩirio naake, Moridekai aarĩ ũmwe wao. Moridekai nĩarĩ na mwarĩ wa ithe mũnyiinyi wetagwo Esiteri, na rĩĩtwa rĩake na Kĩhibirania nĩ Hadasa; aarĩ mũirĩĩtu mũthaka, na aarĩ kĩĩrorerwa. Aciari a mũirĩĩtu ũcio maakua, Moridekai nĩamuoire akĩmũrera o ta mwarĩ. Rĩrĩa mũthamaki aathanire na gũgĩgĩtwarwo airĩĩtu aingĩ mũciĩ wa Susa, Esiteri aarĩ ũmwe wao. O naake nĩakĩigirwo kwa mũthamaki rungu rwa Hegai, ũrĩa waroraga nyũmba ya atumia a mũthamaki. Esiteri nĩagĩkenirie Hegai, naake agĩkĩmwenda, na ategũte ihinda nĩamũnengerire indo cia kũmũthakaria na akaheagwo irio iria ciagĩrĩire. Nĩamũigire kũndũ kũrĩa kwega mũno thĩinĩ wa nyũmba ĩyo ya atumia a mũthamaki, na agĩthuura airĩĩtu mũgwanja akĩmahe wĩra wa kũmũtungatĩra. Esiteri nĩataarĩĩtwo nĩ Moridekai, ndakoimbũre atĩ aarĩ Mũyahudi. O mũthenya Moridekai nĩahĩtũkagĩra kũu nyũmbainĩ ya atumia a mũthamaki kũmenya ũrĩa Esiteri ahaana, na ũrĩa arathiĩ na mbere. Gũthakario kwa atumia kwaniinaga mĩeri ikũmi na ĩĩrĩ; mĩeri ĩtandatũ mamoyagwo na maguta ma manemane, nayo mĩeri ĩyo ĩngĩ ĩtandatũ makamoywo na maguta manungi wega. Thuutha wa ũguo o mũirĩĩtu nĩatwaragwo kwĩ mũthamaki Ahasuerusu arĩ wiki. Mũirĩĩtu akiuma nyũmba ya atumia a mũthamaki agĩthiĩ mũciĩ kwa mũthamaki eekagĩra nguo o ĩrĩa angĩendire. Mũirĩĩtu aathiaga kwa mũthamaki hwaĩinĩ, na mũthenya ũyũ ũngĩ rũũciinĩ, akoima kuo agatwarwo nyũmba ĩngĩ ya atumia a kũigwo a mũthamaki kũrĩa maaroragwo nĩ Shaashagaza, mũndũ mũrũme warĩ mũhakũre waroraga arĩa maarĩ ta atumia a mũthamaki. Na rĩĩrĩ, mũirĩĩtu ndangĩathiire kũrĩ mũthamaki rĩngĩ, tiga no akorirwo atĩ mũthamaki nĩaramwenda mũno, na akiuge rĩĩtwa rĩake, naake mũirĩĩtu akĩreehwo. Na rĩĩrĩ, ihinda rĩa Esiteri gũthiĩ kwa mũthamaki nĩrĩakinyire. Esiteri aarĩ mwarĩ wa Abihaili ũrĩa warĩ ithe mũnyiinyi wa Moridekai, naake Moridekai nĩwe warereete Esiteri ta mwarĩ. Esiteri agĩthiĩ kwa mũthamaki eekĩrire o kĩrĩa anengerirwo nĩ Hegai, mũndũ ũrĩa warĩ mũhakũre waroraga atumia a mũthamaki. Mũndũ o wothe wonaga Esiteri nĩamwĩroragĩra. Kwoguo Esiteri agĩgĩtwarwo kwa Ahasuerusu mweriinĩ wa ikũmi, nĩguo mweri wa Tebethi, mwakainĩ wa mũgwanja wa ũthamaki wake. Mũthamaki nĩendire Esiteri gũkĩra atumia arĩa angĩ oothe, naake Esiteri agĩgĩĩtĩkĩrĩka nĩwe na akĩonwo arĩ mwega gũkĩra atumia arĩa angĩ oothe. Nĩamũhumbire thũmbĩ ya kwini mũtwe na akĩmũtua kwini handũinĩ ha Vashiti. Thuutha wa ũguo mũthamaki nĩathondekire iruga nĩ ũndũ wa gĩtĩĩo kĩa Esiteri, agĩĩtĩra njaama ciake ciothe na aathani. Na akĩrekera andũ oothe matikaarute igooti#. Na akĩrekera andũ oothe matikaarute igooti: Kana; nĩamaheire mũthenya wa kũhuurũka. ng'ongo ciothe, o na akĩheana iheeo o ta ũrĩa ũtaana wa mũthamaki watariĩ. Moridekai kũhonokia mũthamaki ndakooragwo Hĩndĩ ĩyo Moridekai nĩathuurĩĩtwo nĩ mũthamaki akaheeo wĩra wa gũikaria kĩhingo kwa mũthamaki. Naake Esiteri ndakoreetwo amenyithanĩĩtie atĩ nĩ Mũyahudi. Moridekai nĩamwathĩĩte ndakaae kwĩra mũndũ o na ũrĩkũ, naake akĩmwathĩkĩra o ta ũrĩa aamwathĩkagĩra e mũirĩĩtu mũnyiinyi rĩrĩa aamũreraga. Hĩndĩ ĩyo Moridekai aikaragia kĩhingo gĩa kwa mũthamaki andũ eerĩ maarĩ ahakũre arĩa meehokeirwo kũrora nyũmba thĩinĩ kwa mũthamaki na nĩ o, Bigithana na Tereshi makĩraakarĩra mũthamaki Ahasuerusu, na magĩthondeka mũbango mamũũrage. Moridekai nĩamenyire ũhoro ũcio, naake akĩĩra kwini Esiteri. Naake kwini Esiteri akĩĩra mũthamaki na akĩmwĩra atĩ nĩ Moridekai ũmwĩrĩĩte. Ũhoro ũcio nĩwatuĩririo na ũkĩmenyeka atĩ warĩ wa ma, na kwoguo andũ acio eerĩ magĩcuurio handũ hathondekeetwo ha gũitagĩra andũ, na ũhoro ũcio mũthamaki agĩathana atĩ wandĩkwo hamwe na maũndũ ma bata ma bũrũri.