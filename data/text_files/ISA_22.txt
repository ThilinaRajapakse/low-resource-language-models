 Ndũmĩrĩri nditũ ĩkoniĩ Jerusalemu Ĩno nĩ ndũmĩrĩri nditũ ikoniĩ gĩtuamba gĩa Kĩoneki. Nĩ kĩĩ kĩrathiĩ na mbere, tondũ inyuothe mũhaicĩĩte nyũmba igũrũ? Mũiyũrĩĩtie itũũra rĩothe inegene, mwagaago, na ndũũhiũ.  Andũ aanyu arĩa makuĩte matiũragĩĩtwo na hiũ cia njora, o na kana makooragĩrwo mbaarainĩ. Atongoria aanyu moorire oothe hamwe, manyiitirwo mataikĩĩtie mũguĩ o na ũmwe. Arĩa matigarire manyiitirwo hamwe oothe, o na gũkorwo nĩmekũũrĩĩte magathiĩ kũraaya. Nĩkĩo ndĩramwĩra atĩrĩ, “Tiganaai na niĩ. Ndĩ na ruwo rũingĩ, nĩndekwo ndĩre. Tigaai kũgeria kũũhoreria, nĩkũrĩrĩra ndĩrarĩrĩra andũ aakwa arĩa makuĩte.” Rĩu nĩ ihinda rĩa mwagaago, rĩa gĩthombocano na rĩa inegene kũu gĩtuambainĩ gĩa Kĩoneki. Thingo cia itũũra riitũ nĩmomore, na mbugĩrĩrio ĩkinyĩĩte o irĩmainĩ. MWATHANI Ngai Mwene Hinya Wothe nĩ we ũtũtũmĩire ũhoro ũyũ.  Thigari cia bũrũri wa Elamu ciũkĩĩte ihaicĩĩte mbarathi irĩ na mĩguĩ na moota, nacio cia bũrũri wa Kiri nĩihaarĩirie ngo ciacio. Cianda iria noru cia Juda ciyũire ngaari cia mbarathi, thigari ihaicĩĩte mbarathi nĩcio irangĩrĩĩte o kĩhingoinĩ kĩa Jerusalemu Ũgitĩri wothe wa bũrũri wa Juda nĩũharaganĩĩte. Hĩndĩ ĩyo mũkĩruta indo cia mbaara iria ciarĩ “Thitoo ya matharaita.”#. Thitoo ya matharaita: Kana; “Nyũmba ya mũtitũ ya Lebanoni.” Rora Atha .-; .-. -Nĩmuonire mĩanya ĩrĩa yarĩ thingoinĩ cia Jerusalemu ĩrĩa yabataire gũthingwo. Ningĩ nĩmwabaarire nyũmba ciothe thĩinĩ wa Jerusalemu na mũkĩmomora imwe nĩguo muone mahiga ma gũthinga kũrĩa thingo cia itũũra ciarĩ na mĩanya. Nĩguo mũgĩe na gwa kũiga maaĩ, nĩmwakire itangi itũũra thĩinĩ rĩa kũiga maaĩ ma karia karĩa ga tene. No nĩmwagire kũmenya Ngai ũrĩa wabangire ũndũ ũcio kuuma o tene, o we watũmire ũhinge.  MWATHANI Ngai Mwene Hinya Wothe aamwĩtaga mũrĩre na mũcakae, mwenjwo mĩtwe, na mwĩhumbe nguo cia makũnia.  No-rĩ, inyuĩ nĩkũrũũhia mwarũũhirie mũgĩĩkenagia, mũgĩthĩnja ndũrũme na ndeegwa mũrĩe, o na mũkĩnyua ndibei. Mwoigaga atĩrĩ, “Rekeei tũrĩe na tũnyue, amu twetereire o gũkua!” MWATHANI Mwene Hinya Wothe aanjĩĩrire atĩrĩ, “Matikooherwo wĩhia ũcio wao kinya magaakua. Ũguo nĩguo niĩ MWATHANI Ngai Mwene Hinya Wothe ndoiga.” Shebina gũkaanio Ningĩ MWATHANI Ngai Mwene Hinya Wothe akĩnjĩĩra atĩrĩ, “Thiĩ kũrĩ Shebina, mũramati wa nyũmba ya mũthamaki ũmũũrie atĩrĩ, ‘Ũreciiria wee wĩ ũ? Ũrĩ na kĩhooto kĩrĩkũ ũkĩĩyenjera mbĩĩrĩra mahiga igũrũ? Mũndũ ũyũ, o na ũngĩkorwo ũtũũgĩrĩĩtio atĩa, MWATHANI arĩgũkumbaca agũikie kũnene. Arĩkuoya o ta mũbiira, agũikie bũrũri mwariĩ. Kũu nĩkuo ũgaakuĩra, na ngaari ciaku cia mbarathi cia ũnene itigwo kuo, nĩ gũkorwo nĩũconorithĩĩtie nyũmba ya mwathi waku. MWATHANI nĩarĩkũruta gĩtĩinĩ kĩu gĩaku, akũharũrũkie kuuma ũneneinĩ.’ ” “ Ihinda rĩu rĩakinya, arĩĩta ndungata yake Eliakimu mũrũ wa Hilikia, amũhumbe nguo icio ciaku cia ũnene, amuohe mũcibi waku, na amũtue mũnene handũ haaku. Arĩmũtua ithe wa atũũri oothe a Jerusalemu o na a bũrũri wothe wa Juda.  Acooke amũnengere macabi ma nyũmba ya Daudi. Arĩhingũraga, na gũtirĩ ũrĩhingaga; ahinga gũtirĩ ũrĩhingũraga. MWATHANI arĩmũhanda arũme o ta mũcumaarĩ mũhũũrĩre, amũtue wa gwĩtĩĩagwo naake nĩ nyũmba yothe ya ithe. “Andũ oothe a nyũmba ya ithe, ciana na ciana cia ciana ciao, marĩmũcuuhagĩrĩra o ta thaburia na mbakũri icuurĩĩtio mũcumaarĩinĩ. No MWATHANI Mwene Hinya Wothe ekuuga atĩ mũcumaarĩ ũrĩa wahũũrĩirwo ũkarũma, ũkaamunyanio, uunangwo, ũikio thĩ; indo iria igaakorwo icuurĩĩtio mũcumaarĩinĩ ũcio no kũharagana ikaaharagana.” Nĩ MWATHANI woiga ũguo.