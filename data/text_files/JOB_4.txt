 Ndeereti cia mbere (.--.) Mĩario ya Elifazi Hĩndĩ ĩyo Elifazi ũrĩa wa kuuma Temani agĩcookia atĩrĩ: “Ayubu, ingĩkwĩra ũndũ no ũraakare? Ndĩngĩrigĩrĩria kwaria. Atĩrĩĩrĩ, nĩũrutĩĩte andũ aingĩ, na ũkoomĩrĩria andũ matarĩ na hinya. Ciugo ciaku cianatiirĩrĩra andũ maagaagĩĩte, na cianatũma andũ mekũgũaga mehande. Rĩu mathĩĩna magũkorereire ũkaremwo nĩgũkirĩrĩria! Makũhuutĩĩtie, ũgatuĩka nda! Gĩtĩĩo kĩrĩa ũheete Ngai-rĩ, githĩ ti kĩo mwĩhoko waku? Ũtũũro waku wa ũthingu-rĩ, githĩ ti guo kĩĩrĩgĩrĩro gĩaku? Taikia maitho na thuutha; ũrĩ wona mũndũ mũthingu akorereirwo nĩ mũthiro, kana akooragwo? Ũrĩa ndanoona nĩ atĩ, andũ mahanda ũũru kana haaro, nocio magethaga. Ngai amaniinaga na mĩhũũmũ yake, na akamoombũra na maraakara maake akamaharagania. Andũ arĩa ooru mararamaga na magathunguruma o ta mĩrũũthi, ĩndĩ MWATHANI nĩamaagithagia kĩene. Makuaga o ta mũrũũthi waga gĩa kũhĩta, ciana ciao ciothe ikahurunjũka.  “Nĩndaheirwo ũhoro na kĩheehũ; ndaheirwo ũhoro ũcio kahora ũguo atĩ ndaũnyiitire na thĩĩna mũno.  Ũhoro ũcio wathĩĩnirie ũkĩnjagithia toro, o ta kĩrooto gĩa kũmakania. Ndanyiitirwo nĩ kĩmako na ngĩinaina, mwĩrĩ wakwa wothe ũkĩinaina nĩ guoya. Karũhuuho gakĩhĩtũkĩra ũthiũinĩ wakwa, ngĩigua ngunyĩrĩri mũno. Ngĩona kĩndũ kĩrũũgamĩĩte hau mbere yakwa; ndarora, ndiigana kũmenya nĩ kĩĩ. Gwakirĩĩte ki. Ngĩcooka ngĩigua mũgambo woiga atĩrĩ: ‘Nĩkũrĩ mũndũ mũthingu mbere ya Ngai? Mũndũ no atuĩke mũtheru mbere ya ũrĩa wamũũmbire? Angĩkorwo Ngai ndehokeete arĩa mamũtungatagĩra kũũrĩa igũrũ, o na nĩonaga mahĩtia thĩinĩ wa araika aake-rĩ, angĩkĩĩhoka atĩa andũ moombĩĩtwo na ndooro, arĩa kĩhumo kĩao kĩrĩ o rũkũngũinĩ, arĩa mamumuthũkaga na ihenya o ta kĩĩhuruuta#. Maandĩko ma Kĩhibirania ti mataũku wega mũhariĩnĩ ũyũ.? Andũ mathiaga magĩthiraga kuuma kĩrooko kinya o hwaĩinĩ, na makuaga gũtarĩ ũkũmarũmbũiya. Mangĩtuunywo indo iria marĩ nacio, makuaga, na magakua matarĩ na ũũgĩ.’ ”