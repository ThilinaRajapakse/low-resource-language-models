 Mũtugo ũrĩa ũtaagĩrĩire wa gũcakaya  “Na rĩĩrĩ, inyuĩ mũrĩ andũ a MWATHANI Ngai wanyu. Nĩ ũndũ ũcio, mũtikaanetemenge mĩĩrĩ yanyu, kana mwenjwo hĩndĩ ĩrĩa yothe mũgũcakaya nĩ ũndũ wa mũndũ mũkuũ.  Nĩ ũndũ mũrĩ a MWATHANI Ngai wanyu, na amũthuurĩĩte kuuma ndũũrĩrĩinĩ iria ingĩ itũũraga thĩ nĩ geetha mũtuĩke andũ aake kĩũmbe. Nyamũ iria irĩ mũgiro na iria itarĩ mũgiro (Alaw .-) “Mũtikaanarĩe kĩndũ o gĩothe kĩrĩa MWATHANI oigĩĩte kĩ mũgiro. Nyamũ iria mũrĩrĩaga nĩcio ici: ng'ombe, ng'ondu, mbũri, thwariga, mbũri cia gĩthaka, thiiya cia irĩmainĩ, ndoo, ngondi, o na thwara. Ningĩ nyamũ ciothe irekanĩĩtie mahũngũ o na icookagia ithagumia-rĩ, icio o nacio no mũrĩage. No rĩĩrĩ, thĩinĩ wa nyamũ iria icookagia ithagumia, o na kana iria irĩ na mahũngũ matũkanĩĩte, ici nĩcio mũtaagĩrĩirwo nĩkũrĩa: ngamĩĩra, mbũkũ, o na gĩtoore. Icio o nacio irĩ mũgiro harĩ inyuĩ; icio nĩicookagia ithagumia no itirĩ mahũngũ matukanĩĩte. Mũtikaanarĩe ngũrũe, nĩ ũndũ o na gũtuĩka mahũngũ maayo nĩmarekanĩĩtie ndĩcookagia ithagumia, tondũ ũcio o nayo ĩrĩ mũgiro. Mũtikaanarĩe nyama cia nyamũ icio, kana mũhuutie ciimba ciacio. “Thamaki o yothe ĩ na mathagu manyiitanĩĩte na ĩ na ngũũcĩ mĩrĩageei. Nyamũ o yothe ĩikaraga maaĩinĩ na ndĩrĩ na mathagu manyiitanĩĩte kana ngũũcĩ, mũtikaanamĩrĩe; ĩyo ĩrĩ mũgiro harĩ inyuĩ. “Mwahota kũrĩa nyoni cia mĩthemba yothe iria itarĩ mũgiro. -No rĩĩrĩ, ĩno nĩ yo mĩthemba ya nyoni ĩrĩa mũtarĩrĩaga; thũmbaina, ndiiyũ, gĩthũũya meeru, karwĩgĩ ka nyoni, rwĩgĩ, karũgũrũ, mahuru, nyaga, kĩhigoigũ, gĩthima mbũri, hũngũ, ngoru, ndundu, thambĩri, gakuua ũrogi, nderi, cua, cũũcũ wa njoka, karogi ngunũ, hudihuda, na rũhuuhu. “Ningĩ tũnyamũ tũrĩa tũtambaga twĩ na mathagu na tũũmbũkaga, tũu tuothe twĩ na mũgiro mũtikaanatũrĩe. No rĩĩrĩ, mwahota kũrĩa tũnyamũ tũrĩa tũtarĩ mũgiro.  “Mũtikaanarĩe nyamũ o na ĩrĩkũ ĩkuĩte gĩkuũ kĩa ndũire. No rĩĩrĩ, mwahota kũmĩhe andũ arĩa mũtũũranĩĩtie nao mamĩrĩe, o na kana mwenderie andũ a ndũũrĩrĩ ingĩ. No inyuĩ-rĩ, mwĩ rũũrĩrĩ rũthuure rwa MWATHANI Ngai wanyu. Ningĩ mũtikaanaruge koori kana kagondu na iria rĩa nyina. Watho wĩgiĩ gĩcunjĩ gĩa ikũmi  “No mũhaka mũigage mwanya gĩcunjĩ gĩa ikũmi kĩa maciaro ma mĩgũnda yanyu mwaka o mwaka. Na rĩĩrĩ, gĩcunjĩ kĩanyu gĩa ikũmi kĩa ngano, ndibei, maguta ma mĩtamaiyũ, na kĩa marigithaathi ma ng'ombe na mbũri mũgaakĩrĩagĩra mbere ya MWATHANI mũrĩ handũ harĩa MWATHANI athuurĩĩte ha gũthaathayagĩrio. Mũgeekaga ũguo nĩ geetha mwĩrute kũhe MWATHANI Ngai wanyu gĩtĩĩo hĩndĩ ciothe. Na rĩĩrĩ, handũ hau ha gũthaathayagĩria hangĩgaakorwo haraihĩrĩirie ũguo atĩ mũtingĩhota gũtwara gĩcunjĩ kĩanyu gĩa ikũmi kĩa indo iria MWATHANI amũraathimĩĩte nacio, mũgaaciendia, mũcooke mũtware mbeeca icio handũ harĩa hamũrĩĩtwo ha gũthaathayagĩria. Mũkaagũra na mbeeca icio o kĩrĩa mũngĩyendera; ng'ombe, ng'ondu, ndibei, na njoohi. Mũgaacirĩa ciothe mũkeneete hamwe na andũ a mĩciĩ yanyu mũrĩ o hau mbere ya MWATHANI Ngai wanyu. “Mũtikaanatiganĩrie Alawii arĩa matũũraga matũũrainĩ maanyu, nĩ gũkorwo acio matirĩ igai rĩao. Na rĩĩrĩ, o mĩaka ĩtatũ yathira-rĩ, mũkoonganagia gĩcunjĩ gĩa ikũmi kĩa magetha maanyu, mũkamaiga matũũrainĩ maanyu. Irio icio ciothe nĩ cia kũhũthagĩrwo nĩ Alawii nĩ ũndũ matirĩ igai rĩao, o ũndũ ũmwe na andũ a ndũũrĩrĩ, ciana cia ngoriai, na atumia a ndigwa arĩa matũũranagia na inyuĩ. Acio-rĩ, marĩũkaga makarĩa makahũũna. Ĩkagaai ũguo na MWATHANI Ngai wanyu nĩarĩmũraathimaga mawĩrainĩ moothe marĩa mũrĩrutaga.