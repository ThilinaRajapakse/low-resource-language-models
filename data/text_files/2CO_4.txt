 Ũtonga wa kĩĩroho wĩ nyũngũinĩ cia rĩũmba Ngai atũheete wĩra ũyũ nĩ ũndũ wa tha ciake, na kwoguo gũtirĩ hĩndĩ tũngĩkua ngoro. Nĩtũreganĩĩte na maũndũ moothe ma hitho na ma thoni; nĩtũregeete gũthiaga na mĩthiĩre ya wara, o na tũtituaga kiugo kĩa Ngai kĩa maheeni. Ĩndĩ tũikaraga mbere ya Ngai twĩ na ũtheri ũrĩa wa ma, na nĩtũgeragia gũtũma andũ oothe matwende. Na rĩĩrĩ, angĩkorwo ũhoro ũrĩa mwega tũhunjagia nĩmũhithe-rĩ, ũhithĩĩtwo andũ arĩa maroora oiki. Meciiria ma andũ arĩa mateetĩkĩĩtie nĩmaigĩĩtwo ndumainĩ nĩ ngai ĩrĩa ya gũũkũ thĩ. Nĩmagirĩrĩirie kuona ũtheri ũkĩmatherera, ũtheri ũcio uumaga kũrĩ Ũhoro ũrĩa Mwega wa riiri wa Kristũ, o we ũrĩa ũhaanaine na Ngai kũna. Ithuĩ-rĩ, tũtihunjagia ũhoro witũ ithuĩ eene; tũhunjagia Jesũ Kristũ nĩ Mwathani, na atĩ ithuĩ tũrĩ ndungata cianyu nĩ ũndũ wa kwenda kwa Jesũ.  Ngai ũrĩa woigire, “Ũtheri nĩũthere ndumainĩ!” no we watũmire ũtheri wake ũthere ngoroinĩ ciitũ, nĩguo ũtũme tũmenye riiri wa Ngai o riiri ũrĩa ũkengeete ũthiũinĩ wa Jesũ Kristũ. No rĩĩrĩ, ithuĩ tũrĩ na ũtonga ũyũ wa kĩĩroho-rĩ, tũhaana ta nyũngũ ciũmbĩĩtwo na rĩũmba nĩguo kũmenyeke atĩ hinya ũcio mũnene ũguo nĩ wa Ngai ti witũ. Ithuĩ nĩtũthĩĩnagio na njĩra ciothe no tũtiniinagwo; nĩtũkoragwo hĩndĩ ĩmwe na ĩmwe twĩ na nganja, no tũtirĩ twakua ngoro; nĩtũthĩĩnagio no tũtirĩ hĩndĩ tũrĩ twatiganĩrio; twanatiihangio ũũru mũno, no tũtiniinagwo. Hingo ciothe tũkoragwo tũkuuĩĩte gĩkuũ kĩa Jesũ na mĩĩrĩ iitũ, nĩguo o naguo muoyo wa Jesũ wonekage mĩĩrĩinĩ iitũ. Ithuĩ hĩndĩ ĩrĩa yothe twĩ muoyo tũtũũraga tũrĩ ũgwatiinĩ wa gĩkuũ nĩ ũndũ wa Jesũ, nĩguo muoyo wake wonekanage thĩinĩ wa mĩĩrĩ ĩno iitũ ĩkuaga. Ũguo nĩkuuga atĩ gĩkuũ kĩrutaga wĩra thĩinĩ witũ, naguo muoyo ũkarutaga wĩra thĩinĩ wanyu.  Maandĩko mekuuga atĩrĩ, “Ndaaririe tondũ nĩndeetĩkirie.” Ũguo noguo o na ithuĩ thĩinĩ wa Roho ũcio wa gwĩtĩkia twaragia tondũ nĩtwĩtĩkĩĩtie. Nĩtũũĩ atĩ Ngai ũrĩa wariũkirie Mwathani Jesũ nĩagaatũriũkia o na ithuĩ hamwe na Jesũ. Na rĩĩrĩ, nĩagaatũkuua ithuothe hamwe na inyuĩ atũtware mbere yake. Maũndũ moothe marĩa meekagwo, meekagwo nĩ ũndũ wanyu; nĩguo o ũrĩa wega wa Ngai ũrĩthiaga ũgĩkinyagĩra andũ aingĩ, andũ acio magacookagia ngaatho nĩ ũndũ wa riiri wa Ngai. Gũtũũra na wĩtĩkio Hakĩrĩ ũguo-rĩ, tũtirĩ hingo tũũragwo nĩ hinya ngoro. O na angĩkorwo mĩĩrĩ iitũ nĩthiaga ĩkĩbuthaga na igũrũ-rĩ, na thĩinĩ ĩthiaga ĩkĩerũhagio o mũthenya. Thĩĩna ũyũ tũkoragwo naguo wa ihinda iniini, nĩguo ũtũhaaragĩria nĩ geetha tũkaaheeo riiri mũnene wa tene na tene ũrĩa ũkĩrĩĩte mathĩĩna moothe. Tondũ ithuĩ tũticaragia indo iria cionekaga, no tũcaragia iria itoonekaga. Tondũ iria cionekaga nĩ cia ihinda iniini, no iria itoonekaga nĩ cia gũtũũra kinya tene na tene.