 Mũnabii kuona Joshua Mũthĩnjĩri Ngai Ũrĩa Mũnene kĩonekiinĩ  MWATHANI nĩanyonirie kĩoneki kĩngĩ. Thĩinĩ wa kĩoneki kĩu ndoonire Joshua Mũthĩnjĩri Ngai Ũrĩa Mũnene arũngiĩ mbere ya mũraika wa MWATHANI. Na rĩĩrĩ, Caitaani aarũngiĩ mwena wa ũrĩo wa Joshua ehaarĩirie kũmũthitanga.  Mũraika wa MWATHANI#. Mũraika wa MWATHANI Maandĩko ma Kĩhibirania moigaga MWATHANI. agĩkĩĩra Caitaani#. Caitaani: Nĩkĩũmbe gĩa kĩĩroho gĩtarĩ na mwĩrĩ. Rĩĩtwa rĩakĩo rĩonanagio atĩ nĩ thũ ya mũndũ. atĩrĩ, “MWATHANI, arogũkũũma we Caitaani! MWATHANI ũrĩa wendeete Jerusalemu arogũkũũma we Caitaani! Githĩ mũndũ ũyũ ti ta gĩcinga kĩrutĩĩtwo mwakiinĩ?” Na rĩĩrĩ, Joshua aarũngiĩ hau ehumbĩĩte nguo irĩ gĩko. Mũraika akĩĩra arĩa mamũtungataga atĩrĩ, “Rutaai Joshua nguo icio irĩ gĩko.” Agĩcooka akĩĩra Joshua atĩrĩ, “Nĩndakũrekera wĩhia waku na nĩngũkũhe nguo ingĩ njerũ wĩkĩre.” Ningĩ mũraika agĩcooka agĩatha arĩa mamũtungataga mahumbe Joshua kĩremba gĩtheru mũtwe. Meeka ũguo, magĩcooka makĩmũhumba nguo theru, mũraika wa MWATHANI arĩ o hau eroreire. Mũraika ũcio wa MWATHANI agĩkĩĩra Joshua atĩrĩ, “MWATHANI Mwene Hinya Wothe ekuuga ũũ: Ũngĩathĩkagĩra maathani maakwa na ũhingagie mawĩra marĩa ngũheete, ũgũtũũra ũrĩ mũnene wa Hekaarũ yakwa na nja ciayo. Ningĩ nĩndĩiguaga mahooya maaku o ta ũrĩa njiguaga mahooya ma araika arĩa maikaraga mbere yakwa.  Wee Joshua, Mũthĩnjĩri Ngai Ũrĩa Mũnene, tathikĩrĩria. O na inyuĩ athĩnjĩri Ngai arĩa mũrutithanagia wĩra naake, o inyuĩ arĩa mũrĩ nyoni njega ya mahinda marĩa magooka, tathikĩrĩriai: Nĩngũmuonia ndungata yakwa ĩrĩa ĩĩtagwo ‘Rũhonge!’ Atĩrĩĩrĩ, nĩngũiga mbere ya Joshua ihiga rĩmwe inene rĩrĩ na moothiũ mũgwanja. Nĩkwandĩka ngwandĩka maandĩko igũrũ wario, na thengie waganu wa bũrũri ũyũ mũthenya o ro ũmwe.  Rĩrĩa mũthenya ũcio ũgaakinya, o mũndũ wanyu nĩageeta mũndũ ũrĩa mariganĩĩtie, ooke makene maikarĩĩte mĩthabibũinĩ o na mĩkũyũinĩ mategũthĩĩnio nĩ mũndũ o na ũrĩkũ.”