 Mĩario ya Bilidadi Naake Bilidadi ũrĩa wa kuuma Shuha agĩcookia atĩrĩ, “Ayubu, kaĩ ũtangĩkira? Korwo no ũkire no tũkwarĩrie. Ũratuona tũrĩ ta ng'ombe nĩkĩ? Ũratuona tũrĩ akĩĩgu nĩkĩ? Nĩkwĩyũnũha ũreyũnũha waraakara. Thĩ-rĩ, nĩgũtiganĩrio tondũ nĩwaraakara? Ndũmba cia mahiga-rĩ, nĩigũthengio harĩa irĩ waraakara?   “Ũtheri wa mũndũ mwaganu no ũkũhorio; rũrĩrĩmbĩ rwaguo rũtigaacooka gwakana rĩngĩ. Ũtheri wa nyũmba yake ũtuĩkĩĩte o nduma, na taawa wake nĩmũhorie. Arathiaga ekinyĩire, no rĩu nĩgũtũgũũga aratũgũũga. Mwĩĩro wa ngoro yake nĩguo ũmũgũithĩĩtie thĩ. Etwarĩrĩire mũtegoinĩ magũrũ maake magakĩgwatio; agereire o marimainĩ. Mũtego ũmũnyiitĩĩte o thũngw'ainĩ ũgategũka na ndangĩĩteithũra. Ahithĩirwo mũtego thĩ, na marima makeenjwo kũrĩa ekũgerera. Kĩmako kĩmuumaga na mĩena yothe, na gĩkamũrũmĩrĩra ikinya gwa ikinya. Aratũũraga ta gĩtonga, rĩu ndangĩona o na gĩa kũrĩa; mũtino wĩhandĩĩte wetereire harĩa arĩ. Mwĩrĩ wake ũiyũirwo nĩ mũrimũ wa kũmakania, na nĩ mũrimũ ũgũtũma mooko na magũrũ maake mabuthe. Arutũrũrĩĩtwo nyũmba ĩrĩa aratũire egangarĩĩte, agatwarwo akarũũgame mbere ya mũthamaki ũrĩa wĩtagwo Gĩkuũ. Nyũmba yake rĩu ĩratũũrwo nĩ andũ angĩ, na nĩitĩĩtwo ũbiriiti wa kũmĩtheria.#. Nĩitĩĩtwo ũbiriiti wa kũmĩtheria: Mahindainĩ ma tene ũbiriiti (sulphur) nĩwaitagwo nyũmba ũmĩthambie thuutha wa kũigwo kĩimba. Na thĩ mĩri yake nĩkũũma irooma, nakuo na igũrũ honge ciake nĩkũhooha irahooha. Ngumo yake nĩgũthira ĩrathira gũũkũ thĩ; gũtirĩ mũndũ ũramũririkana. Arutĩĩtwo ũtheriinĩ, agaikanio ndumainĩ; nĩarutũrũrĩĩtwo kuuma bũrũriinĩ wa arĩa marĩ muoyo. Ndarĩ na ciana kana njiarwa mũhĩrĩgainĩ wao; ndarĩ na wa gũcooka gũtũũra kũu aratũũraga. Kuuma irathĩro kinya ithũĩro, arĩa oothe maraigua maũndũ marĩa mamũkorereire maranyiitwo nĩ guoya makainaina nĩkũmaka. Macio nĩ mo marigĩrĩrio ma andũ arĩa ooru; macio nĩ mo marigĩrĩrio ma arĩa matarũmbũyanagia na Ngai.”