 Mwaka wa Mũgwanja (Gũco .-)  Ningĩ MWATHANI akĩarĩria Musa o kũu kĩrĩmainĩ gĩa Sinai akĩmwĩra atĩrĩ, “Arĩria andũ a Isiraeli ũmeere atĩrĩ: Rĩrĩa mũgaakinya bũrũri ũrĩa ngaamũhe ũtuĩke wanyu-rĩ, nĩmũkoonanagia gĩtĩĩo kĩanyu harĩ MWATHANI na ũndũ wa kwaga kũrĩma mĩgũnda yanyu o mwaka wa mũgwanja wa kinya. Mũkaahandaga mĩgũnda yanyu, mũgaceeha mĩthabibũ yanyu, na mũkagetha irio cianyu ihinda rĩa mĩaka ĩtandatũ. No rĩĩrĩ, mwaka wa mũgwanja ũgaakoragwo ũrĩ wa kũrekereria mĩgũnda yanyu ĩtuĩke ngamba. Mwaka ũcio ũgaakoragwo wamũrĩirwo MWATHANI; mũtikaahandaga mĩgũnda yanyu o na kana mũgaceeha mĩthabibũ yanyu. Mũtikaagethaga irio cia maitĩka mĩgũndainĩ yanyu, o na kana mũkagetha thabibũ kuuma mĩthabibũinĩ yanyu ĩrĩa mũtaceeheete; ũgaakoragwo wĩ mwaka wa kũrekereria mĩgũnda yanyu ĩtuĩke ngamba. No rĩĩrĩ, o na mĩgũnda yaga kũrĩmwo mwakainĩ ũcio-rĩ, nĩkaamũheaga irio inyuĩ eene, ngombo cianyu, andũ aanyu arĩa mwandĩkĩĩte, ageni arĩa maratũũrania na inyuĩ, mahiũ maanyu, na nyamũ cia gĩthaka iria irĩ bũrũriinĩ wanyu. Kĩrĩa gĩothe ĩgaakũragia no kĩrĩagwo. Mwaka wa Njookio “Na rĩĩrĩ, nĩmũgaataraga mĩaka mũgwanja maita mũgwanja, ũguo nĩ ta kuuga mĩaka mĩrongo ĩna na kenda. Naguo mũthenya wa ikũmi wa mweri wa mũgwanja o ro guo Mũthenya wa Kũhoroheria Meehia, mũkahuuhithia karumbeeta bũrũri wothe. Na njĩra ĩyo mũgakĩamũra mwaka wa mĩrongo ĩtaano, na mũkamenyithia atũũri oothe a bũrũri atĩ hĩndĩ ya kũheana wĩyathi nĩ nginyu. Mwakainĩ ũcio wa Njookio nĩguo indo ciothe iria ciendeetio igaacookagĩrio eene cio, kana njiarwa ciao, ningĩ noguo mũndũ o wothe wendeetio arĩ ngombo agacookaga kwao mũciĩ. Mwakainĩ ũcio-rĩ, mũtikaahandaga mĩgũnda yanyu kana mũkagetha irio cia maitĩka, o na kana mũkagetha thabibũ kuuma mĩthabibũinĩ yanyu ĩrĩa mũtaceeheete. Ũgaakoragwo ũrĩ mwaka mwamũre harĩ inyuĩ; mũkaarĩaga o irio cia maitĩka iria irĩ mĩgũndainĩ yanyu. “Mwaka ũcio wa mĩrongo ĩtaano nĩguo indo ciothe iria ciendeetio igaacookagĩrio eene cio. Tondũ ũcio, hĩndĩ ĩrĩa Mũisiraeli agaakoragwo akĩenderia Mũisiraeli ũrĩa ũngĩ mũgũnda kana akĩgũra mũgũnda kuuma kũrĩ Mũisiraeli ũrĩa ũngĩ, matikaanahinyanagĩrĩrie mũndũ na ũrĩa ũngĩ. Thogora ũgaatuagwo kũringana na mĩaka ĩrĩa mũgũnda ũcio ũgaikaraga ũkĩhandagwo irio o nginya Mwaka wa Njookio ũrĩa ũrũmĩrĩire ũgaakinya. Mĩaka ĩyo yakorwo ĩrĩ mĩingĩ thogora ũkahaicio, no yakorwo ĩ mĩniini thogora ũkagũithio. Gĩtũmi nĩ tondũ kĩrĩa gĩgaakoragwo gĩkĩendio nĩ mũigana wa magetha marĩa mangĩgethwo kuuma mũgũndainĩ ũcio. Mũtikaanahinyanagĩrĩrie mũndũ na ũrĩa ũngĩ; njathĩkagĩraai nĩ gũkorwo niĩ nĩ niĩ MWATHANI Ngai wanyu. Kĩrĩa gĩkaarĩagwo Mwakainĩ wa Mũgwanja “Atĩrĩĩrĩ, no nginya mũgaathĩkagĩra mawatho na maathani maakwa moothe, nĩguo mũkaahota gũtũũra bũrũriinĩ ũcio na thaayũ. Bũrũri ũcio nĩũgaaciaraga maciaro maguo, na inyuĩ nĩmũkaarĩaga mũkahũũna na mũtũũrage na thaayũ. “No rĩĩrĩ, mũndũ no oorie nĩ kĩĩ gĩkaarĩagwo mwakainĩ wa mũgwanja o rĩrĩa mĩgũnda ĩtagaakoragwo ĩkĩhandwo kana ĩkĩgethwo. Atĩrĩĩrĩ, mwakainĩ wa gatandatũ nĩngaaraathimaga bũrũri, nĩguo ũgaciara irio cia kũigana mĩaka ĩĩrĩ. Rĩrĩa mũgaakoragwo mũkĩhanda mĩgũnda yanyu mwakainĩ wa kanaana-rĩ, mũgaakoragwo mũkĩrĩa o irio iria mwagethire mwakainĩ wa gatandatũ, na nocio mũgaakoragwo mũkĩrĩa o nginya rĩrĩa irio iria mũkaahanda mwakainĩ ũcio wa kanaana ikaagethwo. Gũcookanĩrĩria indo “Atĩrĩĩrĩ, mũtikaaneendagie mĩgũnda yanyu biũ, tondũ ti yanyu; mĩgũnda nĩ yakwa, na inyuĩ mũhaana ageni meetĩkĩrĩĩtio mamĩrĩmage. “Mũgũnda ũngĩkeendio-rĩ, no nginya kĩhooto kĩa mwene mũgũnda ũcio gĩa kũũkũũra gĩkaamenyagĩrĩrwo wega. Mũisiraeli o wothe angĩkaagĩa na thĩĩna eendie mũgũnda wake-rĩ, mũndũ wa nyũmba yao ũrĩa makuhanĩrĩirie naake nĩwe ũkaũkũũra kuuma harĩ mũndũ ũrĩa eendeirie. Mũndũ angĩgaakorwo atarĩ na mũndũ wa nyũmba yao wa kũmũteithia na njĩra ĩyo, nowe mwene acooke ataanahĩrwo atonge agĩe na indo cia kũigana cia kũũkũũra, agacookagĩria mũndũ ũrĩa aawendeirie mũigana wa mbeeca ũringaine na mĩaka ĩrĩa ĩtigarĩĩte Mwaka wa Njookio ũrĩa ũrũmĩrĩire ũkinye, rĩrĩa aagĩrĩirwo nĩgũcookerio mũgũnda ũcio wake. No rĩĩrĩ, angĩgaakorwo atarĩ na mbeeca cia kũigana cia kũũkũũra-rĩ, mũgũnda ũcio ũgaikara ũrĩ wa mũndũ ũrĩa aawendeirie o nginya Mwaka wa Njookio ũrĩa ũrũmĩrĩire. Mwakainĩ ũcio-rĩ, nĩguo agaacookerio mũgũnda ũcio wake, ũgĩtuĩke wake o rĩngĩ. “Atĩrĩĩrĩ, mũndũ angĩkeendia nyũmba ĩrĩ thĩinĩ wa itũũra rĩirigĩirwo, nĩageetĩkagĩrio kũmĩkũũra thuutha wa ihinda rĩa mwaka ũmwe gũthira kuuma rĩrĩa aamĩendirie. No rĩĩrĩ, mũndũ ũcio angĩkaaniina mwaka ũmwe ateekĩĩte ũguo-rĩ, ndageetĩkĩrio kũmĩkũũra. Nyũmba ĩyo ĩgaatuĩka ya ũrĩa wamĩgũrire na njiarwa ciake; ndĩgaacookanĩrio Mwakainĩ wa Njookio. No rĩĩrĩ, mũgeekaga na nyũmba iria igaakoragwo icagiinĩ itarĩ njirigĩre, o ta ũrĩa mũgeekaga na mĩgũnda. Arĩa maarĩ eene cio kuuma o kĩambĩrĩria nĩmageetĩkagĩrio macikũũre, na nĩigaacookanagĩrio Mwakainĩ wa Njookio. O na kũrĩ ũguo-rĩ, Alawii matirĩ hingo matageetĩkagĩrio gũkũũra nyũmba iria irĩ matũũrainĩ marĩa makaagaĩrwo. Atĩrĩĩrĩ, Mũlawii angĩkeendia nyũmba ĩrĩ itũũrainĩ rĩmwe rĩa matũũra macio acooke aage kũmĩkũũra-rĩ, no nginya agaacookerio nyũmba ĩyo yake Mwakainĩ wa Njookio#. Mũlawii angĩkeendia nyũmba ... Mwakainĩ wa Njookio: Mũhari ũyũ ti mũtaũku wega Kĩhibiraniainĩ.. Gĩtũmi nĩ tondũ nyũmba cia Alawii iria irĩ matũũrainĩ maao nĩ ũgai wao kĩũmbe ũrĩa magaĩĩte thĩinĩ wa andũ a Isiraeli. No rĩĩrĩ, ithaka cia ũrĩithio iria ithiũrũrũkĩirie matũũra ma Alawii itikaaneendio. Icio-rĩ, igũtũũra irĩ ũgai wao nginya tene. Gũkombagĩra athĩĩni  “Atĩrĩĩrĩ, Mũisiraeli o wothe ũrigainie nawe angĩthĩĩna ũguo atĩ ndangĩhota gwĩteithia we mwene-rĩ, no nginya ũmũteithagie, na ũrekage atũũranagie nawe ta ũrĩa mũndũ ũria wandĩkĩĩte wĩra atũũranagia nawe. Ndũkaamwĩtagie uumithio wa mbeeca iria ũrĩmũteithagia nacio; wee-rĩ athĩkagĩra Ngai na wĩtĩkagĩre Mũisiraeli ũcio atũũranagie nawe.  Ningĩ ndũkaamwĩtagie uumithio wa mbeeca iria ũrĩmũkombagĩra, o na kana ũcaragie uumithio kuuma harĩ irio iria ũrĩmwendagĩria. Niĩ-rĩ, nĩ niĩ MWATHANI Ngai wanyu, ũrĩa wamũrutire bũrũri wa Misiri nĩguo ndĩmũhe bũrũri wa Kanaani, na nduĩke Ngai wanyu. Kũrekereria Ngombo  “Na rĩĩrĩ, Mũisiraeli o wothe ũrigainie nawe angĩthĩĩna o nginya eyendie ta ngombo kũrĩ we-rĩ, ndũkaamũrutithagie wĩra ta ngombo. Mũisiraeli ũcio arĩtũũranagia nawe arĩ ta mũndũ wandĩkĩĩte wĩra agĩgũtungataga o nginya Mwaka wa Njookio ũrĩa ũrũmĩrĩire. Hĩndĩ ĩyo-rĩ, we mwene na ciana ciake nĩmagaagũtiga, macooke kũrĩ andũ aao o na kũrĩ ũgai wa maithe maao. Atĩrĩĩrĩ, andũ a Isiraeli nĩ ngombo ciakwa iria ndarutire ũkomboinĩ bũrũriinĩ wa Misiri; gũtirĩ hingo mangĩendio ta ngombo. Mũtikaamahinyagĩrĩrie; no rĩĩrĩ, tĩĩagaai Ngai wanyu. Mwabatario nĩ ngombo cia arũme kana cia andũ a nja-rĩ, cigũrageei kuuma kũrĩ ndũũrĩrĩ iria imũthiũrũrũkĩirie. O na ningĩ no mũgũrage ciana iria iciarĩirwo bũrũriinĩ wanyu nĩ andũ a ndũũrĩrĩ aria mũratũũrania nao. Ciana ta icio-rĩ, no ituĩke cianyu o biũ, na no mũcitigagĩre aariũ aanyu irĩ ta ũgai, nacio itũũre imatungataga. No rĩĩrĩ, mũtikaahinyagĩrĩrie Mũisiraeli o wothe. “Atĩrĩĩrĩ, mũrũũrĩrĩ ũratũũrania na inyuĩ angĩtonga, naake Mũisiraeli athĩĩne nginya eyendie ta ngombo kũrĩ mũrũũrĩrĩ ũcio kana kũrĩ ũmwe wa njiarwa ciake-rĩ, Mũisiraeli ũcio o na eekĩĩte ũguo nĩarĩkoragwo na kĩhooto gĩa gũkũũrwo agĩe na wĩyathi wake o rĩngĩ. Mũndũ ũrĩa ũngĩmũkũũra nĩ mũrũ wa nyina, ithe mũkũrũ kana ithe mũnyiinyi, mũũriũ wa ithe mũkũrũ kana ithe mũnyiinyi, kana mũndũ o wothe wa nyũmba yao. O naake Mũisiraeli ũcio angĩtonga no eekũũre we mwene. Mũisiraeli ũcio na mũrũũrĩrĩ ũcio ũmũgũrĩĩte marĩcookanagia ndundu magatara mĩaka kuuma rĩrĩa we mwene eeyendirie kũrĩ we o nginya mwaka wa Njookio ũrĩa ũrũmĩrĩire. Thogora wake wa gwĩkũũra ũrĩtuagwo kũringana na mũigana wa mĩaka ĩyo ĩhũũrĩĩtwo maita na mũcaara ũrĩa mũndũ wa kwandĩkwo aheagwo. -Mũisiraeli ũcio akorwo atigarĩĩtie mĩaka mĩingĩ Mwaka wa Njookio ũrĩa ũrũmĩrĩire ũgĩgaakinya-rĩ, arĩcookagia gĩcunjĩ kĩnene kĩa mbeeca iria aagũrirwo nacio, na akorwo atigarĩĩtie mĩaka mĩniini agacookia gĩcunjĩ kĩniini, ta arĩ kwandĩkwo arandĩkagwo wĩra mwaka o mwaka. No rĩĩrĩ, mũnene ũcio wake ndakaamũhinyagĩrĩrie. Angĩaga gũkũũrwo na njĩra o yothe ya icio-rĩ, we mwene na ciana ciake no nginya makaarekererio Mwakainĩ wa Njookio ũrĩa ũrũmĩrĩire. Atĩrĩĩrĩ, Aisiraeli matingĩtũũra me ngombo, tondũ o nĩ ngombo ciakwa iria ndarutire bũrũri wa Misiri. Niĩ nĩ niĩ MWATHANI Ngai wanyu.”