 Ndungata ya MWATHANI  MWATHANI aroiga atĩrĩ, “Ĩno nĩ yo ndungata yakwa ĩrĩa heyaga hinya, nĩ yo thuurĩĩte na nĩ yo ĩkengagia ngoro yakwa na nĩngenaga mũno nĩ ũndũ wayo. Nĩdĩmĩheete Roho wakwa nayo nĩkaamenyithia andũ oothe ituĩro rĩakwa. Ndĩgaakararania na andũ kana ĩmagũũthũkĩre ningĩ ndĩgaathiĩ ikĩmaheaga ũhoro yanĩrĩire njĩrainĩ. Nĩgaakorwo ĩrĩ hooreri mbere ya arĩa matarĩ hinya, na ĩiguĩre arĩa matahotaga gwĩteithia tha. Ndĩgaakua ngoro na ndĩgaatoorio kinya kĩhooto kĩiyũre thĩ, nao andũ oothe nĩmakaiga mwĩhoko wao thĩinĩ wayo, na mabũrũri ma kũraaya marĩikaraga meetereire watho wayo.”   Ngai nĩ we wombire igũrũ na akĩrĩtambũrũkia; nĩ we wathondekire thĩ na kĩrĩa gĩtũũraga kuo; na no we ũheaga andũ aayo mĩhũũmũ na roho. MWATHANI Ngai arakĩĩra ndungata yake atĩrĩ,  “Niĩ MWATHANI, nĩngwĩtĩĩte na ngakũhe ũhoti wa kuona atĩ kĩhooto nĩkĩahingio gũũkũ thĩ. Nĩngũkũhe hinya ũrĩĩkanĩre na andũ, o na ũtuĩke ũtheri wa ndũũrĩrĩ Nĩũkahingũra maitho ma arĩa matoonaga, arĩa marĩ njeera nao ũmoohorithie, na arĩa mahingĩirwo kandurumu ĩrĩ nduma nao ũtũme marekio.  “Niĩ nĩ niĩ MWATHANI, rĩu nĩrĩo rĩĩtwa rĩakwa. Ndigeetĩkĩra kũgayana riiri wakwa na kĩũmbe kĩngĩ o na kana kũigananio na mĩhianano. Atĩrĩĩrĩ, maũndũ marĩa ndarathire tene nĩmarĩĩkĩĩtie kũhinga; rĩu ndĩrakwĩra mangĩ meerũ, ndĩrakwĩra maũndũ maya matarĩ mareekĩka.” Rwĩmbo rwa kũgooca Inĩraai MWATHANI rwĩmbo rwerũ, wee thĩ yothe mũgooce! Mũinĩreei inyuĩ arĩa mũthiaga iriainĩ, mũgooceei inyuĩ ciũmbe ciothe cia iriainĩ! Mũinĩreei inyuĩ icigĩrĩra cia iriainĩ, mũgooceei inyuĩ arĩa mũtũũraga kuo! Werũ na matũũra maakuo nĩmamũkumie, andũ a matũũra ma Kedari nĩmamũgooce. Andũ arĩa matũũraga itũũra rĩa Sela nĩmaine makeneete na maanĩrĩre marĩ irima igũrũ. Andũ arĩa matũũraga icigĩrĩra cia iriainĩ nĩmakumie na magooce MWATHANI. MWATHANI oimagaraga ta njamba ya ita, nĩehaarĩirie na nĩarahĩahĩa akĩenda mbaara. Aranĩrĩra na akoigĩrĩria, na nĩaronia thũ hinya wake. Ngai kwĩrĩra andũ aake ũteithio Ngai aroiga atĩrĩ, “Nĩngirĩĩte ihinda iraaya, na nĩhoorereete na ngerigĩrĩria, na rĩu ihinda rĩa gwĩka ũndũ nĩikinyu. Ngũrĩra o ta mũtumia ũrarũmwo, njaae na heehe. Nĩngwananga irĩma na ithũngũri, na nyũmie nyeki na mĩtĩ yothe ĩrĩa ĩrĩ kuo. Nĩngũtũma cianda cia njũũĩ ituĩke werũ na ndũme maria ma maaĩ mahũe.  “Ngũtongoria andũ arĩa atumuumu ndĩmagerie njĩra matooĩ. Ngũgarũrania ũtumuumu wao ũtuĩke ũtheri, na ndĩmaaraganĩrie na njĩra ĩrĩa ĩtarĩ njaraganu. Maũndũ macio nĩ mo ndĩrameerĩra, na nĩngũmahingĩria hatarĩ nganja. Arĩa maigaga mwĩhoko wao thĩinĩ wa mĩhianano, arĩa moigaga mĩhianano nĩ yo ngai ciao mekũmenererio na maconorithio.” Aisiraeli kwaga kwĩruta Thikĩrĩriai, inyuĩ itaigua ici! Inyuĩ na inyuĩ itumuumu, roraai muone! Nũũ mũtumuumu ta ndungata ĩyo yakwa? Nũũ mbũramatũ ta mũrekio wakwa ũrĩa ndũmĩĩte? Nũũ mũtumuumu ta ũrĩa wakwa mwamũre? Nũũ mũtumuumu ta ndungata ya MWATHANI? Nĩonaga maũndũ maingĩ no ndamarũmbũyagia. Nĩahingũrĩĩte matũ no ndaiguaga ũndũ. Atĩrĩĩrĩ, MWATHANI nĩ Ngai wendeete kũhonokania, nĩguo atũũgĩrie Watho na aũhe gĩtĩĩo. No rĩu, andũ aake nĩmatahĩĩtwo; oothe mahingĩirwo njeera o na magaikio kandurumu. Maiyĩtwo na magatahwo na matirĩ na wa kũmahonokia.  Nũũ wanyu ũgũthikĩrĩria ũhoro ũyũ? Nũũ ũrĩiguaga na arũmbũyanagie naguo? Atĩrĩĩrĩ, nũũ wanenganĩrire Isiraeli kũrĩ atahani? Nĩ MWATHANI ũrĩa twĩhĩĩtie, o ũrĩa twagĩĩte kũrũmĩrĩra ũrutani wake, o na tũkaaga gwathĩkĩra mawatho maake. Nĩkĩo aatũmire tũigue ũritũ wa maraakara maake na tũgĩkorererwo nĩ mathĩĩna ma mbaara. Maraakara maake maarĩrĩmbũkaga ta mwaki mĩena yothe, na tũtiigana kũmenya ũrĩa gwathiaga na mbere, tũtirĩ ũndũ twerutire na ũndũ ũcio o na haniini.