 Rwĩmbo rwa bũrũri rwa gũkũngũĩra ũhootani#. Thaburi ĩno nĩ rwĩmbo rwandĩkirwo nĩ Daudi. Ngai aroarahũka ahurunje thũ ciake; arĩa mamũthũire maromũũrĩra. Mahurunje o ta ũrĩa ndoogo yũmbũragwo nĩ rũhuuho; andũ arĩa ooru marothira marĩ mbere ya Ngai, o ta ũrĩa mũcumaa ũringũkaga waringithio mwaki.  No rĩĩrĩ, andũ arĩa athingu marocanjamũka na makene marĩ mbere ya Ngai; marorũũgarũũga nĩgũkena! Inĩraai Ngai; inaai mũkĩgoocaga rĩĩtwa rĩake; tũũgĩriai ũrĩa ũthiaga ahaicĩĩte matũ; Rĩĩtwa rĩake nĩ MWATHANI; canjamũkaai mũrĩ mbere yake.  Ngai, ũrĩa ũikaraga Hekaarũinĩ yake theru, nĩ we ũmenyagĩrĩra ciana cia ngoriai na akagitĩra atumia a ndigwa. Nĩ we ũheaga arĩa matiganĩirio ũikaro na akoohora arĩa mooheetwo akamahe wĩyathi na gĩkeno, no arĩa mamũremeire maikaraga bũrũriinĩ mũũmũ. Hĩndĩ ĩrĩa, wee Ngai, wathiire ũtongoreetie andũ aaku, rĩrĩa wee wathiire ũtuĩkanĩirie werũ,  thĩ nĩyathingithire, narĩo igũrũ rĩkiuria mbura, nĩ ũndũ wa gũũka kwa Ngai wa Sinai,#. Ngai wa Sinai: Rora Tha .-. gũũka kwa Ngai wa Isiraeli. Nĩwoiririe mbura kwa ũingĩ, wee Ngai, ũkĩnyootora bũrũri waku ũrĩa wang'arĩĩte; andũ aaku magĩkĩona gwa gũtũũra. Tondũ wa ũrĩa wee, Ngai, wĩ mwega-rĩ, nĩwahingĩirie arĩa maabataire mabataro maao.  MWATHANI aathanire, nao atumia aingĩ magĩkuua ndũmĩrĩri ĩno; “Athamaki na mbũtũ cia ita nĩkũũra maroora matekwĩhũgũra!” Atumia arĩa maarĩ mĩciĩinĩ makĩgayana indo iria ciatahĩĩtwo nacio ciarĩ mĩhiano ya ndutuura yahakĩĩtwo betha, namo mathagu maayo makagemio na thahabu ĩrĩa njega mũno. (Amwe aanyu meehithire ciugũinĩ cia ng'ondu rĩrĩa kwarĩ mbaara nĩkĩ?) Rĩrĩa Mwene Hinya Wothe aahurunjire athamaki, no ta rĩrĩa kũroira mbura ya mbembe, kĩrĩmainĩ gĩa Zalimoni.  Ĩ kĩrĩma kĩa Bashani ti kĩrĩma kĩnene; Ĩ gĩtirĩ tũcũmbĩrĩ tũingĩ! Wee kĩrĩma gĩĩkĩ kĩrĩ tũcũmbĩrĩ tũingĩ, ũrarora manyiira kĩrĩma#. Kĩrĩma: Rora .. kĩrĩa Ngai aathuurire gĩtuĩke gĩikaro gĩake nĩkĩ? MWATHANI egũtũũra kuo tene na tene!  MWATHANI arooka handũ harĩa hatheru oimĩĩte kĩrĩma gĩa Sinai#. Oimĩĩte kĩrĩma gĩa Sinai: Kĩhibirania tigĩtaũku wega mũhariinĩ ũyũ. arĩ na ngaari cia mbarathi itangĩtarĩka.  Arambata kĩrĩma kĩrĩa kĩraaya na igũrũ arĩ na mĩgwate mĩingĩ, akĩamũkagĩra iheeo kuuma kũrĩ andũ, o na kuuma kũrĩ andũ arĩa aremi. MWATHANI Ngai egũtũũra kuo. Goocaai MWATHANI o we ũkuuaga mĩrigo iitũ mũthenya o mũthenya; we-rĩ, nĩ we Ngai ũrĩa ũtũhonokagia. Ngai witũ nĩ Ngai ũrĩa ũhonokagia; MWATHANI o we Ngai witũ, nĩ we ũtũkũũraga kuuma harĩ gĩkuũ. No rĩĩrĩ, Ngai nĩakaamemenda mĩtwe ya thũ ciake, iria itatigithagĩria kwĩhia. MWATHANI oigĩĩte atĩrĩ, “Nĩngaaruta thũ cianyu kuuma Bashani; ngaaciruta iriainĩ kũrĩa kũriku, nĩguo mũgerere thakameinĩ yacio, nacio ngui cianyu imũcũne o ũrĩa ikwenda.”  Mũkinyũkĩrie waku wa ũhootani, Ngai nĩwoneetwo nĩ andũ oothe; nĩmooneete mũgendere wa Ngai, mũthamaki wakwa, agĩthiĩ gũtoonya handũ haake harĩa haamũre. Aini nĩ o marĩ mbere, makarũmĩrĩrwo nĩ ahũũri inanda, nao airĩĩtu arĩa marahũũra tamburini marĩ gatagatĩ. Marathiĩ makĩinaga atĩrĩĩrĩ, “Ngai arogoocwo kĩũnganoinĩ kĩa andũ aake; Goocaai MWATHANI, inyuĩ njiarwa ciothe cia Jakubu!” Matongoreetio nĩ mũhĩrĩga ũrĩa mũniini mũno wa Benjamini, ũgacookwo nĩ atongoria a Juda na gĩkundi kĩao, arĩa moimĩĩtwo thuutha nĩ atongoria a Zebuluni na a Nafutali.  Ngai onania hinya waku ũrĩa wanahũthĩra nĩ ũndũ witũ, uumĩĩte Hekaarũ yaku ĩrĩa ĩrĩ Jerusalemu, kũrĩa athamaki makũreehagĩra iheeo. Rũithia Misiri, nyamũ ĩyo ya gĩthaka ĩikaraga ithanjĩinĩ; rũithia ndũũrĩrĩ iria atongoria aacio mahaana mbogo cia gĩthaka nginya ikwĩnyiihĩrie ciothe na ikũrutĩre iheeo cia betha. Hurunja andũ arĩa meendeete o mbaara!#. Maandĩkoinĩ ma Kĩhibirania mũhari ũyũ ndũtaũkĩĩte wega. Andũ a bata makuuĩĩte iheeo nĩmagooka moimĩĩte bũrũri wa Misiri; Bũrũri wa Ethiopia nĩũkaareehere Ngai iheeo na mĩtũkĩ.  Inĩraai Ngai, inyuĩ moothamaki moothe ma thĩ; inaai mũkĩgoocaga MWATHANI, ũrĩa ũthiaga ahaicĩĩte igũrũ rĩrĩa rĩtũĩre ho kinya tene na tene. Tathikĩrĩriai ũrĩa aragũũthũka na hinya! Ganaai hinya wa Ngai, ũrĩa ũthamakagĩra Isiraeli na ũrĩa hinya wake wĩ kũu igũrũ. Ĩ Ngai ndũrĩ wa kũguoyohithia rĩrĩa ũrooka uumĩĩte handũ haaku harĩa hatheru! Ngai wa Isiraeli nĩ we ũheaga andũ aake ũhoti o na hinya. Ngai arogoocwo!