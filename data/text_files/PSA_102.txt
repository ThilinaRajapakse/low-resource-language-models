 Ihooya rĩa mũndũ mwĩthĩ ũranyariirĩka#. Thaburi ĩno nĩ ihooya rĩa mũndũ ũnyariirĩĩtwo nginya akaaga hinya; nĩ gũteta arateta arĩ mbere ya MWATHANI. Thikĩrĩria ihooya rĩakwa, MWATHANI, na ũigue gũkaya gwakwa. Ndũkaae kũrora na kũngĩ rĩrĩa ndĩrathĩĩnĩka! Thikĩrĩria, na ũnjĩtĩke narua ndagũkaĩra!  Ũtũũro wakwa nĩgũthira ũrathira o ta ũrĩa ndoogo ĩthiraga; mwĩrĩ wakwa ũrakana o ta mwaki. Hũũrĩkangĩĩte ngahooha o ta nyeki; nĩnjũrĩĩtwo nĩ ngoro ya kũrĩa irio. Nĩhĩnjĩĩte mũno nĩ ũrĩa ndĩracaaya na hinya. Haana o ta nderi ya werũinĩ; nduĩkĩĩte o ta ndundu ĩrĩa ĩikaraga kũndũ gũtharũranĩĩtio. Ndionaga toro; haana ta kanyoni karĩ o goiki gacũmbĩrĩ igũrũ ka nyũmba. Ndindaga ngĩthirĩkio nĩ thũ ciakwa; arĩa manyũrũragia mahũthagĩra rĩĩtwa rĩakwa makĩrumana.  Ndĩaga mũhu ta irio na ngatukania kĩrĩa ndĩranyua na maithori maakwa, nĩ ũndũ wa maraakara maaku na mang'ũrĩ tondũ ũnjoeete na igũrũ ũkanyuguta kũndũ kũraaya. Ũtũũro wakwa ũhaana ta kĩĩruru kĩa hwaĩinĩ; ndĩrahooha o ta nyeki.  No wee, MWATHANI, ũgũtũũra ũthamakaga nginya tene na tene; rĩĩtwa rĩaku rĩgũtũũra rĩririkanagwo nĩ njiarwa ciothe. Ti itherũ nĩũkwarahũka ũiguĩre itũũra rĩa Zayuni tha; ihinda rĩa kũrĩka wega nĩrĩrĩĩkĩĩtie gũkinya; ihinda rĩrĩa rĩagĩrĩire ti rĩngĩ nĩ rĩĩrĩ. Ndungata ciaku nĩirĩendeete, o na gũtuĩka nĩrĩanangĩĩtwo; nĩiringagwo nĩ tha nĩ ũndũ warĩo, o na gũtuĩka nĩrĩtharũranĩĩtio.  Ndũũrĩrĩ nĩigeetigĩra MWATHANI; athamaki oothe a thĩ nĩmageetigĩra hinya wake. Nĩ ũndũ MWATHANI nĩagaaka Zayuni rĩngĩ; nĩakoonania ũnene wake. Nĩakaigua ihooya rĩa andũ aake arĩa matiganĩirio, na ndakaanyarara ihooya rĩao.  Andĩkĩra rũciaro rũrĩa rũrooka ũrĩa MWATHANI eekĩĩte, nĩguo arĩa matarĩ aciare makaamũgooca. MWATHANI aacũũthĩrĩirie arĩ handũ haake hatheru kũu igũrũ, akĩbaara thĩ arĩ igũrũ matuinĩ. Akĩigua mũcaayo wa arĩa mooheetwo na akĩohora arĩa maatuĩrĩirwo kũũragwo. Tondũ ũcio rĩĩtwa rĩa MWATHANI nĩrĩkaanĩrĩrwo Zayuni, na nĩagaakumio Jerusalemu, rĩrĩa mabũrũri na moothamaki makoongana hamwe mathaathaiye MWATHANI.  MWATHANI nĩahinyarĩĩtie ndĩ o mwĩthĩ, nĩakuhakuhĩĩtie muoyo wakwa. Ndũkanjũrage, Ngai wakwa, itarĩ mũkũrũ.  Wee, MWATHANI, ũtũũraga nginya tene na tene;  nĩ we wombire thĩ kuuma o tene, na ũkĩũmba igũrũ na mooko maaku. Thĩ na igũrũ nĩigaathira, no wee ndũgaathira; igaakũra o ta nguo. Ũgaaciteania o ta nguo, nacio ithire. No wee-rĩ, ndũgarũrũkaga; muoyo waku ũtũũraga tene na tene. Ciana ciitũ nĩigaatũũra na thaayũ, na njiarwa ciacio nĩigaikaraga na thaayũ imenyereirwo nĩ we.