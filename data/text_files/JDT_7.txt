 Bethulia gũthiũrũrũkĩrio Mũthenya ũrĩa warũmĩrĩire, Holoferine akĩruta watho kũrĩ mbũtũ yake yothe na kũrĩ ateithĩrĩria aake oothe arĩa meturanĩire naake atĩ matharie kambĩ meerekere Bethulia, na atĩ manyiite tũcĩra twa irĩmainĩ nĩguo maambĩrĩrie mbaara na Aisiraeli. Kwoguo thigari ciothe igĩtharũria kambĩ mũthenya o ro ũcio. Na rĩĩrĩ, thigari cia kũrũa ciarĩ ngiri igana rĩa mĩrongo mũgwanja (,) cia magũrũ, na ngiri ikũmi na igĩrĩ (,) cia mbarathi, thigari cia magũrũ iria ciamenyagĩrĩra mĩrigo ĩtatarĩĩtwo. Magĩkĩamba hema gĩtuambainĩ kĩrĩa kĩhakaine na Bethulia hakuhĩ na ithima. Magĩkĩĩyaragania wariĩ wa kuuma itũũrainĩ rĩa Dothani o nginya Balibaimu na gũtambũrũka kuuma Bethulia o nginya Ciamoni kũrĩa kũng'etheire gĩtuamba kĩa Jezireeli. Rĩrĩa Aisiraeli moonire ũrĩa thigari ciaiganaga makĩhahũka makĩĩrana atĩrĩ, “Kaĩ nĩgũthambia megũthambia bũrũri wothe ũthere-ĩ! Gũtirĩ o na irĩma iria ndaaya, kana ng'ongo o na kana ithũngũri ingĩĩtiiria hinya wao.”  Na rĩĩrĩ, mũndũ o mũndũ agĩkĩoya matharaita maake, magĩakia imũrĩ mĩnaarainĩ yao, na ũtukũ ũcio wothe makĩraara marangĩire. Mũthenya wa keerĩ Holoferine agĩtongoria thigari ciake ciothe cia mbarathi meeroreirwo nĩ andũ a Isiraeli a kũu Bethulia. Ningĩ agĩthigaana tũcĩra tũrĩa tũngĩamũtoonyirie itũũrainĩ, agĩthiĩ kuona ithima iria ciaheaga itũũra maaĩ, agĩciĩnyiitĩra na akĩiga thigari icirangagĩre. Arĩĩkia gwĩka ũguo agĩcooka hau haarĩ mbũtũ iria ingĩ. Na rĩĩrĩ, atongoria a andũ a Edomu, na atongoria a Amoabi, na atongoria a mbaara a mabũrũri ma hũgũrũrũinĩ cia iria magĩthiĩ kũrĩ Holoferine makĩmwĩra atĩrĩ, “Korwo mwathi witũ no ũigue mataaro maitũ-rĩ, mbũtũ ciaku itingĩona haaro. Atĩrĩĩrĩ, andũ a Isiraeli matiĩhokaga mũno matimũ ta ũrĩa mehokeete ũraihu wa irĩma kũrĩa matũũraga. Amu ti ũhũthũ kwambata irĩmainĩ icio ciao. Kwoguo tiga kũhũũrana nao mwĩbangĩĩte ũrĩa gũthiagwo mbaara, na gũtirĩ mũndũ o na ũmwe wa mbũtũ yaku ũkuona ũũru. Atĩrĩĩrĩ, ikara o thĩinĩ wa kambĩ na thigari ciaku ciikare o kũu, nacio ndungata ciaku ithiĩ inyiite ithima iria ciumĩĩte magũrũinĩ ma irĩma, nĩ gũkorwo icio nĩcio itũũragia andũ a Bethulia na maaĩ ma kũnyua. Nao nyoota nĩũkũmaniina makĩnenganĩre itũũra rĩao. Na ithuĩ na andũ aitũ nĩtũkwambata kũũrĩa igũrũ twambe hema kuo tũgirie mũndũ o na ũmwe ndakoime itũũra. Ng'aragu nayo nĩkũmatooria me hamwe na atumia na ciana ciao; magaakorwo maaraganĩĩte barabarainĩ kũu matũũraga o na tũtaanamatharĩkĩra. Na ũguo nĩũkaamaherithia mũno nĩ ũndũ wa gũgũkararia na kũrega gũkwamũkĩra na thaayũ.” Ciugo ciao nĩciakenirie Holoferine o hamwe na ndungata ciake ciothe, na kwoguo agĩathana gwĩkwo o ta ũguo aataarĩĩtwo. Kũringana na ũguo-rĩ, mbũtũ ya Amoabi yongereirwo hinya nĩ thigari cia Asiria ngiri ithaano (,) igĩkĩnyiita rũgendo, igĩtuĩkanĩria kĩanda, ikĩnyiita ithima cia andũ a Isiraeli na mariũko maao. Nao Aedomu na Aamoni magĩthiĩ makĩamba hema ciao rũgongo rũrĩa rũng'etheire itũũra rĩa Dothani na magĩtũma andũ amwe aao mathiĩ na mwena wa na kĩanda kwerekera Egirebeli hakuhĩ na Kusi itũũra rĩrĩa rĩrĩ rũũĩinĩ rwa Mokimuri. Nacio mbũtũ iria ingĩ cia Asiria igĩkĩamba hema ciacio werũinĩ na ikĩiyũra werũ wothe. Nacio igĩgĩthondeka kambĩ nene mũno nĩ ũndũ wa ũingĩ wa hema na indo ciacio. Aisiraeli nao magĩkaĩra Mwathani Ngai wao, nĩ gũkorwo nĩmaakuĩte ngoro tondũ wa gũthiũrũrũkĩrio nĩ thũ ciao na kwagithio njĩra cia kũũrĩra. Na rĩĩrĩ, mbũtũ ya Asiria ya thigari cia magũrũ, na cia ngaari cia mbarathi, na cia mbarathi ciamathiũrũrũkĩirie matukũ mĩrongo ĩtatũ na mana, kinya itũũra rĩkĩaga maaĩ biũ. Matangi maao ma maaĩ makĩambĩrĩria kũng'ara na kwoguo maaĩ ma kũnyua nĩgũthimwo maathimagwo, na gũtirĩ mũthenya maakoragwo na maaĩ ma kũigana. Ciana ciao ikĩgirĩka, nao atumia na andũ eethĩ makaringĩkagĩra barabarainĩ na matoonyeroinĩ ma itũũra, na matiarĩ na hinya maatigarĩĩtie. Na rĩĩrĩ, andũ oothe, aanake na atumia na ciana makĩrũrũngana mbere ya Uzia na atongoria arĩa angĩ a itũũra makiugagĩrĩria atĩrĩ, “Ngai nĩatuĩke mũtuithania gatagatĩ gaitũ na inyuĩ. Nĩ gũkorwo nĩmũtũgereete ngero nene nĩ ũndũ wa kwaga gũcaria ũiguano na Aasiria. Amu rĩu gũtirĩ mũndũ wa gũtũteithia. Ngai nĩatũneanĩĩte tũniinwo mbere yao nĩ nyoota. Meeteei rĩu na mũnenganĩre itũũra rĩĩrĩ rĩtahwo nĩ mbũtũ cia Holoferine. Nĩ amu nĩ kaba gũtuĩka ngombo ciao gũkĩra ũguo tũhaana rĩu. Gũtirĩ nganja atĩ nĩtũgũtuuo ngombo, na nĩtũgũkorwo tũrĩ o muoyo, na tũtigũkĩona ciana ciitũ hamwe na atumia aitũ magĩthira. Igũrũ na thĩ nĩigũtuĩka aira harĩ inyuĩ o na harĩ Ngai witũ, o we Mwathani wa maithe maitũ ũrĩa ũratũherithia nĩ ũndũ wa meehia ma maithe maitũ o na maitũ. Ithuĩ no kwĩhoka tũkwĩhoka na tũhooe atĩ maũndũ maya mooru matigeekĩke kũrĩ ithuĩ ũũmũũthĩ.” Kũgirĩka kũnene gũkĩgĩa thĩinĩ wa mũcemanio wothe, na oothe magĩkaĩra Mwathani Ngai na mũgambo mũnene. Thuutha ũcio Uzia akĩmeera atĩrĩ, “Mwĩyũmĩrĩriei andũ aitũ! Rekeei tweterere mĩthenya ĩngĩ ĩtaano. Ihinda rĩu-rĩ, Mwathani Ngai witũ nĩarĩkorwo atũiguĩrĩire tha, tondũ ndagaatũtiganĩria o biũ. No thuutha wa mĩthenya ĩyo angĩkorwo gũtirĩ ũteithio ũrooka-rĩ, nĩngeeka ta ũguo mwoiga.” Oiga ũguo, akĩniina mũcemanio, nao arũme o mũndũ agĩthiĩ handũ haake ha kũgitĩra thingoinĩ na mĩnaarainĩ, nao atumia na ciana magĩthiĩ mĩciĩ. Itũũra rĩothe rĩgĩkira ihooru.