 Rwĩmbo rwa kũgooca na gũcookia ngaatho#. Thaburi ĩno nĩ rwĩmbo rwandĩkirwo nĩ Daudi. Wee Ngai, nĩtwagĩrĩirwo nĩgũkũgoocaga twĩ Zayuni na tũkũhingagĩrie ũrĩa tũkwĩrĩire twĩ mbere yaku, nĩ ũndũ nĩũcookagia mahooya maitũ. Andũ oothe mookaga harĩ we nĩ ũndũ wa meehia maao. Hĩndĩ ĩrĩa twatoorio nĩ meehia maitũ, wee nĩũtuohagĩra. Gũkena-rĩ, nĩ arĩa ũthuuraga ũkamareehe maikarage handũ haaku harĩa hatheru; tũroiganĩra na maũndũ meega ma nyũmba yaku, o yo Hekaarũ yaku ĩrĩa theru.  Wee Ngai, ũtũcookagĩria na gũtũhe ũhootani, na nĩwĩkaga ciĩko cia magegania nĩguo ũtũhonokie. Wee-rĩ, nĩ we mwĩhoko wa andũ arĩa marĩ gũũkũ thĩ guothe, o na wa arĩa marĩ mariainĩ marĩa me kũraaya. Nĩ we wahandire irĩma na hinya waku ikĩrũma, ũgĩkĩonania ũrĩa wĩ hinya mũingĩ. Nĩ we ũhooragĩria mũraramo wa maria, na inegene rĩa ndiihũ cia mo, na no we ũhooragĩria mbugĩrĩrio ya andũ. Thĩ yothe nĩgegeetio nĩ maũndũ manene marĩa wee wĩkĩĩte; ciĩko ciaku nĩitũmĩĩte andũ moigĩrĩrie makeneete kuuma mũthia ũmwe wa thĩ nginya ũrĩa ũngĩ.  Wee Ngai, nĩ we ũmenyagĩrĩra thĩ na ũkamiurĩria mbura; nĩũmĩtongeetie o na ũkamĩnoria. Nĩ we ũiyũragia njũũĩ na maaĩ; na no we ũheaga andũ irio cia kũrĩa. Wĩkaga ũguo na njĩra ĩno: Uuragĩria mĩgũnda ĩrĩa ĩrĩmĩĩtwo mbura ũkamĩconjoria; ũmĩororoagia na mbura ya rũthuthuũ na ũgatũma irio iria ihandĩĩtwo ikũre. O mwaka we nĩũtũheaga magetha maingĩ nĩ ũndũ wĩ mũtugi; ũthiaga ũgĩtigaga iraathimo nyingĩ kũrĩa guothe ũgeragĩra. Moorĩithio maiyũire nyeki nduru, nacio irĩma ciyũire gĩkeno. Cieni ciyũire ndũũru cia ng'ondu, nacio ituamba ikaiyũra mbembe; indo ciothe iroigĩrĩria ikĩinaga nĩgũkena.