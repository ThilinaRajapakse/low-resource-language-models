 Waragania na kwaga gũthuutũkania  “Ndũkaanameemerekie ndeto cia mũhuuhu, o na ndukaanateithĩrĩrie mũndũ mwĩhia na njĩra ya kũheana ũira wa maheeni. Ningĩ ndũkaanarũmĩrĩre mũingĩ atĩ ũgeeke ũũru hamwe naguo, kana ũheane ũira wa gũthũũkia waragania atĩ nĩguo ũnyiitanĩre na mũingĩ.  Ningĩ ndũkaanathuutũkanie mũndũ mũthĩĩni ciirainĩ wake.  “Ũngĩona ng'ombe kana ndigiri ya thũ yaku yũrĩĩte-rĩ, no mũhaka ũmũcookerie. Ningĩ ũngĩona ndigiri ya mũndũ ũkũmeneete ĩgũĩte ĩkaremererwo nĩ mũrigo wayo, mũteithĩrĩrie kũmĩũkĩria; tiga kũmũhĩtũka o ro ũguo.  “Ndũkaanarege kũrũmĩrĩra waragania rĩrĩa mũthĩĩni egũciirithio. Ehagĩrĩra thitango yothe ya maheeni, na ndũkaanooragithie mũndũ ũtarĩ na mahĩtia na mũthingu, amu nĩngaatuĩra mũndũ o wothe, wĩkaga waganu ta ũcio. Ndũkaanamũkĩre ihaki, amu ihaki rĩhingaga andũ maitho makaremwo nĩkuona waragania na rĩkoogomia ciira wa arĩa mateehĩĩtie.  “Ndũkaanahinyĩrĩrie mũndũ mũgeni; wee nĩũũĩ ũrĩa mũgeni aiguaga, amu o na inyuĩ mwarĩ ageni bũrũriinĩ wa Misiri. Mwaka wa mũgwanja na mũthenya wa mũgwanja  “Handaga irio bũrũriinĩ waku handũinĩ ha mĩaka ĩtandatũ, na ũgethage kĩrĩa ũrĩkũraga mĩaka ĩyo. No rĩĩrĩ, mwaka wa mũgwanja nĩũrĩrekaga ũhuurũke, na ndũkaagethage kĩndũ o gĩothe gĩgũkũra kuo. Ũrĩĩkaga ũguo nĩ geetha andũ arĩa athĩĩni moonage gĩa kũrĩa, na kĩrĩa matigia nacio nyamũ cia gĩthaka ikarĩaga. Ĩkaga o ro ũguo mũgũndainĩ waku wa mĩthabibũ o na wa mĩtamaiyũ.  “Rutaga wĩra waku mĩthenya ĩtandatũ, no mũthenya wa mũgwanja ndũkaarutage wĩra, nĩ geetha ngombo ciaku, na ageni arĩa makurutagĩra wĩra, mahuurũkage, o na nyamũ ciaku nacio ikahuurũka. “Athĩkagĩra maũndũ moothe marĩa niĩ MWATHANI ngwĩrĩĩte. Ndũkaanahooe ngai ingĩ, kana ũgwete marĩĩtwa maacio na kanua gaaku. Thigũkũ Ithatũ Iria Nene (Tha .-; Gũco .-) “No mũhaka ũkũngũyagĩre thigũkũ ya kũndĩĩya maita matatũ thĩinĩ wa mwaka.  Hĩndĩ ya mweri wa Abibu, mweri ũrĩa mwoimire bũrũri wa Misiri, nĩũrĩkũngũagĩra Thigũkũ ya Mĩgate Ĩtarĩ Mĩĩkĩre Ndaawa ya Kũimbia o ta ũrĩa ndĩmwathĩĩte. Mĩthenya mũgwanja ya thigũkũ ĩyo, ndũkaanarĩe mũgate o na ũmwe wĩkĩrĩĩtwo ndaawa ya kũimbia. Na ningĩ mũndũ o na ũrĩkũ ndakaanooke gũũthaathaiya arĩ mooko matheri.  “Thigũkũ ĩrĩa ĩngĩ ũrĩkũngũagĩra nĩ ya Magetha ma Mbere ma irio iria ũhandĩĩte mũgũndainĩ waku. “Ningĩ ũkũnguagĩre Thigũkũ ya Ithũnũ mwaka ũgĩthiĩ gũthira hĩndĩ ĩrĩa wagetha maciaro kuuma mũgũndainĩ waku wa thabibũ o na wa matunda. O mwaka, thigũkũinĩ icio ithatũ, arũme oothe no mũhaka mookage gũũthaathaiya niĩ MWATHANI Ngai wanyu. “Ndũkaanandutĩre mũgate mwĩkĩre ndaawa ya kũimbia rĩrĩa ũkũndutĩra igongoona rĩa nyamũ, o na kana ũreke maguta ma nyamũ iria ndutĩirwo igongoona hĩndĩ ya thigũkũ icio maraare nginya rũũciinĩ.  “O mwaka no mũhaka ũreehage magetha marĩa meega mũno ma mbere ma irio cia mĩgũnda yaku nyũmbainĩ ya MWATHANI Ngai waku. “Na ningĩ ndũkaanaruge koori na iria rĩa nyina. Ciĩranĩro na mataaro “Na rĩĩrĩ, nĩngũrekia mũraika mbere yanyu amũgitagĩre mũrĩ rũgendoinĩ na amũkinyie kũndũ kũrĩa ndĩmũthondekeire. Mũthikagĩrĩriei na mũmwathĩkagĩre. Mũtikaamũremere, amu nĩ niĩ ndĩmũrekeetie na gũtirĩ hĩndĩ angĩmwohera mwamũremera. Mwamwathĩkĩra na mwĩkage ũrĩa wothe ndĩrĩmwathaga, nĩndĩrĩhũũranaga na thũ cianyu ciothe. Rĩrĩa mũraika wakwa akaamũtongoria amũkinyie bũrũri wa Aamori, Ahiti, Aperizi, Akanaani, Ahivi, o na wa Ajebusi na ndĩmaniine-rĩ, mũtikaanainamĩrĩre ngai ciao kana mũcithaathaiye, o na ningĩ mũtikaanarũmĩrĩre ndini ciao. Nĩmũgaathũũkangia ngai ciao na muunange itugĩ ciao cia mahiga iria mathaathayagia. Angĩkorwo nĩmũrĩthaathayagia niĩ MWATHANI Ngai wanyu, nĩndĩrĩmũraathimaga na irio na maaĩ, na ngeeheria mĩrimũ gatagatĩinĩ kaanyu. Bũrũriinĩ wanyu-rĩ, gũtirĩ mũtumia ũkaahuna kana athaate. Nĩngaamũhe ũtũũro mũraihu. “Nĩngaatũma andũ arĩa makaamũũkĩrĩra manjĩtigĩre; ndũme hagĩe kĩrigiicano gatagatĩinĩ ka andũ arĩa mũrarũa nao, o na ndũme thũ cianyu imũhuutatĩre ciũre. Ningĩ nĩngaarekia magi mbere yanyu maingate Ahivi, Akanaani, o na Ahiti, mamweherere. No rĩĩrĩ, ndikaamaingata mamweherere mwakainĩ o ro ũmwe; ingĩĩka ũguo bũrũri watigwo ũtarĩ andũ, nacio nyamũ cia gĩthaka ciingĩhe mũno imũnyariire. Handũ ha gwĩka ũguo, ngamaingata kahora kahora, nginya hĩndĩ ĩrĩa mũgaakorwo mũrĩ aingĩ a kũhota kũgaya bũrũri ũcio. Mũhaka wa bũrũri wanyu ngaũrutia Iriainĩ Ituune, ndĩũkinyie iriainĩ rĩa Mediteraneani, na ndĩũrutie werũinĩ, ndĩũkinyie rũũĩinĩ rwa Farati; amu nĩngaamũhe hinya wa kũhoota andũ arĩa matũũraga bũrũri ũcio, na mũkaamaingataga o ũrĩa mũgaakorwo mũgĩthiĩ na mbere. Mũtikaanagĩe kĩrĩĩkanĩro o na kĩrĩkũ nao kana na ngai ciao. Mũtikaanameetĩkĩrie maikare bũrũriinĩ wanyu, nĩguo matikaanatũme mũnjĩhĩrie, amu mũngĩgaatungatĩra ngai ciao, ũndũ ũcio ũgaakorwo ũrĩ mũtego harĩ inyuĩ.”