 Rũgendo rwa gũthiĩ Ragesi Ningĩ Tobia agĩĩta Rafaili akĩmwĩra atĩrĩ, “Azaria, mũraata wakwa, oya ndungata inya na ngamĩĩra igĩrĩ mũthiĩ mũciĩ kwa Gabaeli itũũrainĩ rĩa Ragesi ũngĩrĩre mbeeca iria; na ũmũreehe irugainĩ rĩa ũhiki. Amu Ragueli nĩehĩtĩĩte atĩ ndikaae kuuma gũũkũ; no baaba nĩ matukũ aratara, na ingĩikara mũno nĩegũkorwo na kĩeha kĩnene.” Kwoguo Rafaili hamwe na ndungata icio inya magĩthiĩ Ragesi kũrĩa kwarĩ Media, magĩikara mũciĩ kwa Gabaeli. Agĩcooka akĩmwĩra atĩ mũrũ wa Tobiti ũrĩa wĩtagwo Tobia nĩarĩĩkĩĩtie kũhikania, na atĩ nĩamwĩtĩĩte irugainĩ rĩake rĩa ũhiki. Naake Rafaili akĩnengera Gabaeli marũa marĩa meekĩrĩĩtwo thaĩri, naake Gabaeli akĩruta mĩhuko ĩrĩa ya mbeeca ĩrĩ na ndumo ciayo itarĩ ndumũre, akĩmũnengera, nao magĩciigĩrĩra igũrũ rĩa ngamĩĩra. Kwarooka gũkĩa makĩnyiita rũgendo maroreete irugainĩ rĩa ũhiki. Rĩrĩa maakinyire mũciĩ kwa Ragueli, magĩkora Tobia akĩrĩa. O rĩmwe Tobia agĩũkĩra akĩgeithia Gabaeli. Naake Gabaeli agĩcookia ngeithi agĩitaga maithori akiugaga atĩrĩ, “Wee ũtũkĩĩtie thooguo ũrĩa mwĩhokeku na mũtaana. Mwathani arĩ igũrũ arokũraathima hamwe na mũtumia waku, na nyaciaraguo, o na thooguo. Ngai arogoocwo! Nĩanjĩtĩkĩrĩĩtie ndũũre nĩguo nyone mũihwa wakwa Tobia, ũrĩa ũtũkĩĩtie ithe biũ.”