 Mwakainĩ wa gatatũ wa wathani wa mũthamaki Belishazaru, niĩ, Danieli, nĩndoonire kĩoneki kĩngĩ thuutha wa kĩrĩa ndooneete mbere ĩyo. Kĩonekiinĩ kĩu ndekorire o rĩmwe ndĩ Susa itũũra rĩrĩa inene rĩa bũrũri wa Elamu. Ndarũngiĩ hũgũrũrũinĩ cia rũũĩ rwa Ulai. Ndatiira maitho nĩndoonire ndũrũme ĩrũngiĩ gũkuhĩ na rũũĩ rwa Ulai. Ndũrũme ĩyo yarĩ na hĩa igĩrĩ ndaihu, no rũmwe rwarĩ rũraihu kũrĩ rũrĩa rũngĩ. Rũu rũraihu rwarĩ thuutha wa rũu rũngĩ. Ngĩcooka ngĩona ndũrũme ĩyo ĩgĩkimana ĩroreete na mwena wa ithũĩro na, mwena wa na rũgongo o na wa na kĩanda. Gũtirĩ nyamũ ĩngĩahotire gwĩtiiria ndũrũme ĩyo, na gũtirĩ kĩndũ o na kĩ kĩngĩehonokirie kuuma hinyainĩ wayo. Yekaga o ũrĩa yendaga, na nĩyetũũgĩrĩĩtie mũno. Rĩrĩa ndeciiragia ũhoro ũcio, ngĩcooka ngĩona thenge yumĩĩte mwena wa ithũĩro ĩtuĩkanĩĩtie thĩ yothe na ihenya ĩtekũhuutia thĩ. Thenge ĩyo yarĩ na rũhĩa rũnene thiithiinĩ wayo. Rĩrĩa yakinyire harĩ ndũrũme ĩrĩa yarĩ na hĩa igĩrĩ, o ĩyo ndooneete ĩrũngiĩ gũkuhĩ na rũũĩ, ĩkĩhanyũka na kũrĩ yo na hinya wayo wothe. Ndoonire yakuhĩrĩria ndũrũme ĩyo ĩkĩmĩringa ĩ na marũrũ maingĩ, ĩkiuna hĩa ciayo cierĩ. Ndũrũme ĩyo ĩgĩkĩagithio hinya wa gũcooka gwĩtiiria, ĩgĩcooka ĩkĩrũndwo na ĩkĩrangĩrĩrio thĩ. Gũtirĩ mũndũ ũngĩahonokirie ndũrũme ĩyo kuuma harĩ thenge ĩyo. Thuutha ũcio thenge ĩyo nĩyetũũgĩririe mũno, na rĩrĩa yagĩire na hinya mũno rũhĩa rũrĩa rũraihu rũkiunĩka. Handũ haaruo gũkĩmera hĩa ingĩ inya nene iroreete mĩena ĩrĩa ĩna kũrĩa huuho cia rĩerainĩ ihuruutanaga. Na rĩĩrĩ, kuuma rũhĩainĩ rũmwe, rwa icio inya, hagĩkũra karũhĩa ka njaĩrĩra, nako gakĩneneha mũno karoreete mwena wa na kĩanda na wa na irathĩro o na wa Bũrũri wa Kĩrĩĩkanĩro.  Nĩkaagĩire na hinya mũno o nginya gakĩhithũkĩra mbũtũ cia matuinĩ. Na nĩkaagũithirie mbũtũ imwe na njata imwe thĩ gagĩcirangĩrĩria. Nĩgaacookire gakĩng'athĩria Mũnene wa mbũtũ cia matuinĩ, gakĩgiria magongoona marĩa aarutagĩrwo mũthenya o mũthenya, o na gagĩthaahia Hekaarũ yake. Handũ ha andũ marutagĩre magongoona marĩa maagĩrĩru kuo nĩkwĩhia meehagĩria kuo. Naguo ũhoro ũrĩa wa ma ũkĩrangĩrĩrio thĩ. Karũhĩa kau ka njaĩrĩra nĩkaagĩaga na ũhootani maũndũinĩ moothe marĩa geekaga. Nĩndacookire ngĩigua mũraika ũmwe akĩaria na ũngĩ akamũũria atĩrĩ, “Maũndũ maya ma kĩoneki gĩĩkĩ megũthiĩ na mbere itĩĩna rĩigana atĩa? Andũ megũtũũra meekaga meehia handũ ha kũruta magongoona marĩa maagĩrĩru kinya rĩ? Mbũtũ cia matuinĩ na Hekaarũ ikũrangĩrĩrio itĩĩna rĩigana atĩa?” Naake ũcio ũngĩ akĩmũcookeria atĩrĩ, “Ũgũthiĩ na mbere itĩĩna rĩa mĩthenya ngiri ĩmwe na igana rĩa mĩrongo ĩtaano (,)#. Mĩthenya ngiri na igana rĩa mĩrongo ĩtaano (,): Kĩhibirania kiugaga “Marũũciinĩ na mahwaĩinĩ ngiri igĩrĩ na magana matatũ (,).” rĩrĩa magongoona ma rũũciinĩ na hwaĩinĩ matakaarutagwo. Thuutha ũcio Hekaarũ ĩcooke ĩtherio.” Mũraika Gaburieli gũtaarĩria kĩoneki Rĩrĩa niĩ, Danieli, nderoragĩra kĩoneki kĩu, nĩndageragia gwĩciiria ũhoro wakĩo. Na rĩĩrĩ, hĩndĩ o ĩyo ngĩona mbere yakwa harũngiĩ ũmwe wahaanaga ta mũndũ.  Ngĩcooka ngĩigua mũgambo wa mũndũ warĩria rũũĩinĩ rwa Ulai ũkiuga atĩrĩ, “Gaburieli, tamenyithia mũndũ ũyũ ũhoro wa kĩoneki kĩu.” Agĩgĩkuhĩrĩria harĩa ndarũngiĩ. Ooka ngĩmaka ngĩgũa thĩ. No we akĩnjĩĩra atĩrĩ, “Mũrũ wa mũndũ, menya atĩ kĩoneki gĩĩkĩ gĩkoniĩ ihinda rĩa mũthia wa thĩ.” Rĩrĩa aanjaragĩria ngomeete huutithĩĩtie ũthiũ thĩ, nĩndanyiitirwo nĩ toro mũritũ. No we akĩnjoya akĩndũũgamia, akĩnjĩĩra atĩrĩ, “Tathikĩrĩria, nĩngũkũmenyithia ũrĩa gũgaatuĩka mũthiainĩ wa ihinda rĩa maraakara. Nĩ gũkorwo kĩoneki gĩĩkĩ kĩorooteete ihinda rĩrĩa rĩtuĩĩtwo rĩa mũthia. “Atĩrĩĩrĩ, ndũrũme ĩrĩa wonire ĩrĩ na hĩa igĩrĩ, ĩrũũgamĩĩte handũ ha moothamaki ma Media na Perisia. Thenge nayo ĩrũũgamĩĩte handũ ha mũthamaki wa Angiriki, na rũhĩa rũrĩa rũnene ruuma thiithiinĩ, nĩ ũthamaki waguo wa mbere. Rũhĩa rũrĩa ruunirwo, na handũ haaruo hakũra ingĩ inya, hĩa icio inya nĩ moothamaki mana marĩa makoima ũthamakiinĩ ũcio, no matigaakorwo marĩ na hinya taguo. “Na rĩĩrĩ, matukũinĩ ma mũthia ma moothamaki macio o rĩrĩa eehia magaakorwo matororeetie, nĩgũkaagĩa na mũthamaki ũrĩa ũgaakorwo oomĩĩtie mũtwe, ũtarĩ tha na wa maheeni mũno. Mũthamaki ũcio nĩakaagĩa na hinya mũingĩ o na gũtuĩka atĩ hinya ũcio ndũkoima thĩinĩ wake we mwene, na nĩakaagera ngero cia gwĩtigĩrwo. Ũndũ ũrĩa wothe ageekaga nĩakaahootanaga. Nĩakaaharagania andũ arĩa marĩ hinya o na aharaganie andũ a Ngai. Na tondũ nĩ mwara, nĩagaatũma maũndũ ma maheeni mahootanage. Nĩakeegaathagĩrĩria we mwene na ahithũkagĩre andũ aingĩ materĩgĩrĩire o na nginya kũrũa na Mũnene wa anene. No rĩĩrĩ akaagũa atahũũrĩĩtwo nĩ andũ. Kĩoneki gĩĩkĩ kĩa magongoona ma rũũciinĩ na hwaĩinĩ kĩrĩa wataarĩrio nĩgĩkaahinga. No rĩĩrĩ, ndũkeere mũndũ ihinda rĩĩrĩ tondũ nĩgũtigaire ihinda inene gĩgĩkaahingio.” Thuutha ũcio niĩ, Danieli, nĩndanyiitirwo nĩ kĩeha na ngĩrũara matukũ maingĩ. Nĩndacookire ngĩũkĩra, ngĩcookerera mawĩra marĩa mũthamaki aaheete. No nĩndaikaraga makĩĩte nĩ ũndũ wa kĩoneki kĩu, na ndiigana kuona wa kũndaũrĩra. Danieli kũhoera andũ aake