 Kũherithio, kwĩrira na kwĩrĩgĩrĩra Ngai anyoneetie mathĩĩna na rũthanju rwa maraakara maake. Anyingatithĩĩtie ngathiĩ ndumainĩ ndumanu. Atindĩĩte akĩĩhũũra mũthenya wothe. Atũmĩĩte mwĩrĩ wakwa ũhinyare na akabeberanga mahĩndĩ maakwa. Ahatĩrĩirie njikare njeera ya mathĩĩna na kĩeha. Atũmĩĩte ndũũre ndumainĩ o ta andũ arĩa maakuire tene.  Athiũrũrũkĩirie na thingo na akanjoha na bĩngũ ndikoore. Rĩrĩa ndakaya kana ndeetia ũteithio, ndathikagĩrĩria ihooya rĩakwa. Ahingĩĩte njĩra ciakwa na irũndo cia mahiga, na akahĩngĩĩcania njĩra iria ingĩgerera.  Anjoheirie ahaana o ta njũũi kana ta mũrũũthi wĩĩhithĩire. Anguucũrũrũkĩĩtie akanduta njĩrainĩ, akandambururanga na akandiganĩria. Ageeteete ũta wake, akandathanga na mĩguĩ yake.  Atheeceete ngoro na mĩguĩ yumĩĩte thiakainĩ wake. Nduĩkĩĩte kĩndũ gĩa gũthekererwo nĩ andũ oothe; rĩrĩa mekũina mainaga makĩndemaga mũthenya wothe. Anjiũrĩĩtie mathĩĩna, ngakĩhũũna maruwo o kũhũũna. Anũndĩĩte rũkũngũinĩ, akangũũra magego na mahiga. Anjagithĩĩtie thaayũ kinya ngariganĩrwo atĩ nĩgũkenagwo, ngagĩkiuga atĩrĩ, “Riiri wakwa na kĩĩrĩgĩrĩro kuuma harĩ MWATHANI nĩthiru.” Ndeciiria ũhoro wa ruwo rwakwa na kwanganga gwakwa itũmaga ndũrĩrwo o ta mũndũ ũrũrĩirwo nĩ nyongo. Ndĩciiragia maũndũ macio, ngoorwo nĩ hinya. No rĩĩrĩ, ndirikanaga ũndũ ũyũ ũmwe narĩo ngacookwo nĩ kĩĩrĩgĩrĩro, atĩ ũtugi na tha cia MWATHANI itiagaga o rĩ o rĩ. Irurumũkaga mũthenya o mũthenya; wĩhokeku wake nĩ mũingĩ mũno. Ngagĩkiuga na ngoro atĩrĩ, “ MWATHANI nĩ we igai rĩakwa tondũ ũcio nĩngũmwĩrĩgĩrĩra.”  MWATHANI nĩ muuma andũ, harĩ andũ oothe arĩa mamwĩhokaga na mamũcaragia. Nĩ wega gweterera ũhonokio wa MWATHANI mũndũ ahooreire. Kuuma mũndũ arĩ o mwĩthĩ, nĩ wega kwĩruta gũkirĩrĩria.  Nĩ kaba gũikara mũndũ arĩ wiki na ahooreire rĩrĩa akomerwo nĩ maũndũ maritũ. Nĩainamĩrĩre enyiihĩĩtie, kĩĩrĩgĩrĩro kĩahota gũkorwo o ho; O na angĩhũũrwo na arumwo, nĩamũkĩre maũndũ moothe.  MWATHANI ndangĩtũrega nginya tene na tene. O na angĩtũreehithĩria kĩeha, no egũcooka atũiguire tha tondũ ũtugi wake nĩ mũingĩ.  Ndakenagio nĩkũherithania kana nĩkũreehithĩria andũ kĩeha.  Ndakenaga kuona andũ arĩa oohe makĩhinyĩrĩrio.  Ndakenaga kuona mũndũ akĩimwo ihooto ciake. Ndakenaga kuona mũndũ agĩtuĩrwo nĩ igooti gũtarũmĩrĩirwo waragania. Nũũ ũngĩhota gwathana na ũndũ ũhinge, MWATHANI atabangĩĩte ũguo? Githĩ maũũru na mawega moothe maatiũkaga o rĩrĩa Ũrĩa Ũrĩ Igũrũ oiga? Mũndũ arĩ muoyo akĩherithio nĩ ũndũ wa meehia maake-rĩ, atetaga nĩkĩ?  Nĩtũthuuthuuriei na tũtuĩrie mĩtugo iitũ tũcookerere MWATHANI.  Nĩtũhingũrĩreei Ngai ũrĩa ũrĩ matuinĩ ngoro ciitũ tũmũhooe tũkĩmwĩraga atĩrĩ,  “Nĩtwĩhĩĩtie na nĩtũkũremeire, nawe MWATHANI ndũtuoheire.  “Wĩhumbĩĩte maraakara ũgatũteng'eria, ũgatũũraga ũtegũtũiguĩra tha. Wĩhumbĩire na itu ithimbu, mahooya maitũ matingĩhota kũrĩtũrĩkia. Ũtũtuĩte gĩko na mborera andũ a ndũũrĩrĩ makĩyonagĩra.  “Thũ ciitũ ciothe nĩgwathamia itwathamĩirie tũnua igĩtũrumaga na igĩtũnyũrũragia. Tũikarĩĩte tũrĩ na guoya na tũmakĩĩte, nĩtũkorereirwo nĩ mũthiro na mwanangĩko. Maitho maakwa mathothokaga maithori o ta rũũĩ, tondũ andũ aakwa nĩmaanangĩĩtwo.  “Maitho maakwa marĩitaga maithori mategũtigithĩria, o kinya rĩrĩa MWATHANI, arĩ o igũrũ, arĩona. Njiyũirwo nĩ kĩeha, ndoona maũndũ marĩa meekĩĩtwo andũ a nja oothe a itũũra rĩakwa.  “Hĩtĩĩtwo o ta nyoni nĩ thũ ciakwa iria imeneete hatarĩ gĩtũmi. Cinjikĩĩtie irima ndĩ muoyo ikaahingĩra na ihiga. Maaĩ manginyĩĩte o mũtwe ngagĩciiria atĩ nĩndathira.  “Ndĩ o kũu irima thĩinĩ, nĩndĩragũkaĩire we MWATHANI. Nĩũraiguire ihooya rĩakwa na ndũnahinga matũ maaku ngĩgũkaĩra ũndeithie. Nĩũrookire hakuhĩ na niĩ ndagũkaĩra, ũrakĩnjĩĩra ndige gwĩtigĩra.  “Nĩũroire ciira wakwa, MWATHANI, na ũrakĩhonokia muoyo wakwa. Nĩũronire maũũru marĩa njĩkĩĩtwo, MWATHANI, ũragĩtua ciira wakwa na kĩhooto. Nĩũronire wĩrĩhĩria wao wothe, o na mĩbango yothe mĩũru ĩrĩa marabangĩire.  “MWATHANI, nĩũraiguire irumi ciao o na mĩbango yothe mĩũru ĩrĩa marabangĩire. Thũ ciakwa iratindaga mũthenya wothe ikĩaria na igĩciiria o ũrĩa ingĩnjĩka ũũru. Ũngĩracionire ciikaire thĩ kana irũngiĩ, no niĩ ĩranyũrũragia na nyĩmbo ciacio.  “MWATHANI, gĩciherithie nĩ ũndũ wa maũndũ marĩa ciĩkĩĩte. Ciũrage ngoro na ũreke inyiitwo nĩ kĩrumi gĩaku. MWATHANI citeng'erie ũraakaire ũcianange ithire gũũkũ thĩ.”