 Atumia arĩa maatwaranaga na Jesũ Na rĩĩrĩ, thuutha wa ihinda iniini gũthira, Jesũ agĩthiĩ agĩceeraga matũũrainĩ o na icagiinĩ, akĩhunjagia Ũhoro ũrĩa Mwega wa Ũthamaki wa Ngai, nao arutwo arĩa ikũmi na eerĩ maarĩ hamwe naake.  O na ningĩ nĩhaarĩ atumia amwe arĩa maarutĩĩtwo ngoma na arĩa maahoneetio. Atumia arĩa maarĩ ho nĩ: Mariamu, (ũrĩa wetagwo Mũmagidali), ũrĩa warutĩĩtwo ngoma mũgwanja, Joana mũtumia wa Husa ũrĩa warĩ mũrori wa indo cia Herode, Susana, na atumia angĩ aingĩ arĩa maarutaga indo ciao nĩ ũndũ wa gũteithĩrĩria Jesũ na arutwo aake. Ngerekano ya mũhuri wa mbegũ (Mat .-; Mar .-) Ningĩ andũ magĩgĩthiĩ na mbere gũũka kũrĩ Jesũ moimĩĩte matũũrainĩ maingĩ. Na rĩĩrĩ, rĩrĩa maingĩhire mũno, Jesũ akĩmahe ngerekano ĩno: “Hĩndĩ ĩmwe mũhuri nĩoimagarire agĩthiĩ kũhura mbegũ mũgũnda. Na rĩĩrĩ, rĩrĩa aacihuraga, imwe ikĩgũa njĩrainĩ ikĩrangwo nĩ andũ, igĩcooka ikĩrĩĩo nĩ nyoni. Ingĩ ikĩgũa rũnyanjara igũrũ, na rĩrĩa ciamerire ikĩũma, tondũ hatiarĩ na ũigũ. Ingĩ ikĩgũa mĩiguainĩ, nayo mĩigua ĩgĩkũranĩra nacio ĩgĩcithararia. Iria ingĩ nacio ikĩgũa tĩĩriinĩ ũrĩa mũnoru nacio igĩkũra na igĩciara, o ĩmwe ĩgĩciara maita igana.” Jesũ arĩĩkia kuuga maũndũ macio akĩanĩrĩra akiuga atĩrĩ, “Ũrĩa wĩ na matũ makũigua nĩakĩigue!” Gĩtũmi kĩa ngerekano (Mat .-; Mar .-) Nao arutwo aake makĩmũũria ũrĩa ngerekano ĩyo yoigaga.  Naake Jesũ akĩmacookeria atĩrĩ, “Inyuĩ nĩmũheetwo ũũgĩ wa kũmenya hitho cia Ũthamaki wa Ngai, no andũ arĩa angĩ hitho icio marutagwo na ngerekano, nĩ geetha marora makaaga kuona, na maigua makaaga gũtaũkĩrwo. Jesũ gũtaarĩria ngerekano ya mũhuri (Mat .-; Mar .-) “Atĩrĩĩrĩ, ngerekano ĩyo ĩhaana ta ũũ: Mbegũ icio nĩ ũhoro wa Ngai. Mbegũ iria ciagũire njĩrainĩ nĩ andũ arĩa maiguaga ũhoro no thuutha wa kũũigua, Ngoma agatoonya ngoroinĩ ciao akeeheria ũhoro ũcio nĩ geetha matigeetĩkie mahonokio. Nacio iria ciagũire rũnyanjara igũrũ nĩ andũ arĩa maiguaga ũhoro, makawamũkĩra na gĩkeno, no ũhoro ũcio ũkaaga kũrũma thĩinĩ wao; maikaraga kwa ihinda meetĩkĩĩtie, no rĩrĩa magerio mamakora, magate wĩtĩkio wao. Nacio iria ciagũire mĩiguainĩ nĩ andũ arĩa maiguaga ũhoro, no mĩhang'o na ũtonga na ikeno cia gũũkũ thĩ ikaũthararia, na nĩ ũndũ ũcio ũhoro ũcio ũkaaga maciaro thĩinĩ wao. Nacio mbegũ iria ciagũire tĩĩriinĩ ũrĩa mũnoru, nĩ andũ arĩa maiguaga ũhoro makaũnyiita na ngoro njega na njathĩki, magaikara naguo makirĩrĩirie kinya magaciara maciaro. Taawa ũkunĩkĩirwo na irebe (Mar .-)  “Gũtirĩ mũndũ ũgwatagia taawa agacooka akaũkunĩkĩra na irebe kana akaũiga rungu rwa ũrĩrĩ. Handũ ha gwĩka ũguo, aũigagĩrĩra handũ igũrũ nĩ geetha andũ oothe magĩtoonya nyũmba makoona ũtheri.  “Gũtirĩ ũndũ o wothe mũhithe ũtakoonanio ũtheriinĩ, na ũhoro o wothe mũhithe nĩũkaamenyeka na uumĩrio ũtheriinĩ.  “Kwoguo mwĩmenyagĩrĩreei ũrĩa mũthikagĩrĩria, nĩ ũndũ mũndũ ũrĩa wĩ na indo nĩ we ũkaaheeo ingĩ, no ũrĩa ũtarĩ nĩagaatuunywo o na kĩrĩa eciiragia e na kĩo.” Nyina wa Jesũ na aariũ a nyina (Mat .-; Mar .-) Na rĩĩrĩ, nyina wa Jesũ na aariũ a nyina na Jesũ magĩũka kũrĩ we, no makĩremwo nĩgũkinya hakuhĩ naake nĩ ũndũ wa andũ kũingĩha. Naake Jesũ akĩĩrwo atĩrĩ, “Maitũguo na aariũ a maitũguo marũũgamĩĩte nja makĩenda gũkuona.” No Jesũ akĩmeera atĩrĩ, “Maitũ na aariũ a maitũ nĩ andũ arĩa maiguaga ũhoro wa Ngai na makawathĩkĩra.” Jesũ kũhooreria iria (Mat .-; Mar .-) Na rĩĩrĩ, mũthenya ũmwe Jesũ na arutwo aake nĩmaahaicire gatarũ, naake akĩmeera atĩrĩ, “Nĩtũringeei mũrĩmo ũũrĩa ũngĩ wa iria.” Magĩkĩohora gatarũ, makĩambĩrĩria rũgendo. Hĩndĩ ĩrĩa maathiaga-rĩ, Jesũ akĩhĩtwo nĩ toro. Na rĩĩrĩ, kũu iriainĩ nĩkwagĩire na kĩhuuhũkanio kĩnene o kinya gatarũ gakĩenda kũũrĩra maaĩinĩ, na kwoguo oothe magĩgĩkorwo marĩ ũgwatiinĩ mũnene. Nao arutwo aake magĩthiĩ makĩmũũkĩria makĩmwĩra atĩrĩ, “Mwathani, Mwathani! Nĩtũgũthira!” Naake Jesũ agĩũkĩra agĩkũũma rũhuuho o na makũmbĩ macio maahũũranaga ma maaĩ, nacio cierĩ igĩthira, gũkĩhoorera. Agĩcooka akĩũria arutwo aake atĩrĩ, “Wĩ kũ wĩtĩkio wanyu?” Nao magĩĩtigĩra na makĩgega makĩũrania atĩrĩ, “Hĩ, kaĩ mũndũ ũyũ akĩrĩ ũ ũraatha rũhuuho na maaĩ nacio ikamwathĩkĩra?” Jesũ kũhonia mũndũ warĩ na ngoma (Mat .-; Mar .-) Naake Jesũ hamwe na arutwo aake magĩthiĩ kinya itũũra rĩa Gerasa#. Gerasa: Maandĩko mamwe moigaga, Gadara, namo maingĩ makoiga Gerigesa. Rora Mat .., rĩrĩa rĩng'ethanĩire na Galili. Na rĩĩrĩ, rĩrĩa Jesũ oimire gatarũinĩ, agĩtũngwo nĩ mũndũ woimĩĩte itũũrainĩ rĩu warĩ na ngoma. Mũndũ ũcio aatũũraga ategwĩkĩra nguo, na ndaikaraga mũciĩ; aatũũraga mbĩĩrĩrainĩ. Hĩndĩ ĩrĩa mũndũ ũcio oonire Jesũ, agĩkaya, akĩĩgũithia thĩ mbere yake, akĩanĩrĩra akiuga atĩrĩ, “Jesũ Mũrũ wa Ngai Ũrĩa Ũrĩ Igũrũ Mũno! Ũrenda atĩa na niĩ? Ndagũthaitha ndũkaae kũherithia!” Oigire ũguo nĩ ũndũ Jesũ nĩathĩĩte ngoma ĩyo yume thĩinĩ wake. Mũndũ ũcio nĩanyiitagwo nĩ ngoma ĩyo maita maingĩ na o na gũtuĩka nĩahingagĩrwo ooheetwo na mĩnyororo mooko na magũrũ, nĩatuangaga mĩnyororo ĩyo, agatwarwo nĩ ngoma ĩyo werũinĩ. Naake Jesũ akĩmũũria atĩrĩ, “Wĩtagwo atĩa?” Naake akĩmũcookeria akĩmwĩra atĩrĩ, “Njĩtagwo Mbũtũ.” Aacookirie ũguo nĩ ũndũ aarĩ na ngoma nyingĩ. Nacio ngoma icio igĩthaitha Jesũ ndagaciathe ithiĩ irimainĩ rĩrĩa iriku rĩtarĩ gĩturi. Na rĩĩrĩ, kũu kĩharũrũkainĩ nĩkwarĩ na rũũru rwa ngũrũe rwarĩaga kuo. Nacio ngoma icio igĩthaitha Jesũ aciĩtĩkĩrie itoonye thĩinĩ wa ngũrũe icio, naake agĩciĩtĩkĩria. Ngoma icio igĩkiuma thĩinĩ wa mũndũ ũcio, igĩtoonya thĩinĩ wa ngũrũe, naruo rũũru rũu ruothe rwa ngũrũe rũgĩkĩharũrũka kũu kĩharũrũkainĩ, rũkĩĩikia iriainĩ, rũkĩũrĩra. Na rĩĩrĩ, rĩrĩa arĩithi aacio moonire ũguo, makĩũra, magĩthiĩ kũheana ũhoro ũcio itũũrainĩ o na mĩgũndainĩ. Nao andũ magĩkiumagara makeyonere ũrĩa gwekĩkĩĩte. Rĩrĩa maakinyire harĩ Jesũ magĩkora mũndũ ũcio warutĩĩtwo ngoma aikarĩĩte thĩ magũrũinĩ maake, ehumbĩĩte nguo na atarĩ na ũũru; nao magĩĩtigĩra. Na rĩĩrĩ, arĩa meyoneire mũndũ ũcio akĩhonio nĩmaheaga acio angĩ ũhoro wa ũrĩa mũndũ ũcio watũũraga na ngoma aahoneetio. Nao andũ oothe a itũũra rĩu rĩa Gerasa makĩmũũria oime kũu kwao nĩ ũndũ nĩmaanyiitĩĩtwo nĩ guoya. Naake Jesũ agĩkĩhaica gatarũ, agĩcooka na kũrĩa oimĩĩte. Naake mũndũ ũcio warutĩĩtwo ngoma agĩthaitha Jesũ amwĩtĩkĩrie mathiĩ naake, no Jesũ akĩmwĩra atĩrĩ, “Cooka mũciĩ ũkahunjie ũrĩa Ngai agwĩkĩire.” Naake mũndũ ũcio agĩgĩthiĩ itũũrainĩ rĩothe akĩhunjagia ũrĩa Jesũ aamwĩkĩire. Mwarĩ wa Jairũ na mũtumia ũrĩa wahuutirie nguo ya Jesũ (Mat .-; Mar .-) Rĩrĩa Jesũ aacookire mũrĩmo ũũrĩa ũngĩ wa iria, andũ makĩmwamũkĩra, nĩ ũndũ oothe nĩmaamwetereire. Na rĩĩrĩ, mũndũ wetagwo Jairũ warĩ mũnene wa thunagogi agĩũka, akĩĩgũithia magũrũinĩ ma Jesũ, akĩmũthaitha athiĩ gwake mũciĩ, nĩ ũndũ mũirĩĩtu wake wa mũũmwe warĩ wa mĩaka ta ikũmi na ĩĩrĩ, aarĩ hakuhĩ gũkua. Na rĩĩrĩ, hĩndĩ ĩrĩa Jesũ aathiaga kwa mũndũ ũcio, andũ nĩmaamũhatĩkaga na mĩena yothe. Gatagatĩinĩ ka andũ acio nĩhaarĩ na mũtumia watũire oiraga thakame mĩaka ikũmi na ĩĩrĩ#. Mũtumia watũire oiraga thakame mĩaka ikũmi na ĩĩrĩ: Maandĩko mangĩ nĩmoongagĩrĩra; na nĩaniinĩĩte indo ciake ciothe na mandagĩtaarĩ. na gũtirĩ ndagĩtaarĩ o na ũmwe wahoteete kũmũhonia. Naake mũtumia ũcio akiuma Jesũ na thuutha akĩhuutia gĩcũrĩ kĩa nguo yake, na ihinda o rĩu agĩtiga kuura thakame. Naake Jesũ akĩũria atĩrĩ, “Nũũ ũcio wahuutia?” Rĩrĩa andũ oothe maakaanire, Petero akĩmwĩra atĩrĩ, “Mwathani, andũ magũthiũrũrũkĩirie na mĩena yothe magĩkũhatĩkaga!” No Jesũ akiuga atĩrĩ, “No nĩharĩ mũndũ wahuutia nĩ ũndũ nĩndaigua ngiumwo nĩ hinya.” Na rĩĩrĩ, rĩrĩa mũtumia ũcio oonire atĩ nĩamenyeka, agĩũka akĩinainaga, akĩĩgũithia mbere yake, akiumbũra mbere ya andũ oothe kĩrĩa gĩatũmĩĩte amũhuutie, na ũrĩa aahonirio o rĩmwe. Naake Jesũ akĩmwĩra atĩrĩ, “Mwarĩ ũyũ, wĩtĩkio waku nĩguo watũma ũhone. Thiĩ na thaayũ.” O hĩndĩ ĩyo Jesũ oigaga ũguo-rĩ, mũndũ watũmĩĩtwo kuuma kwa mũnene ũcio wa thunagogi agĩũka akĩĩra Jairũ atĩrĩ, “Tiga gũthĩĩnia mũrutani rĩngĩ nĩ ũndũ mwarĩguo nĩakua.” No rĩĩrĩ, rĩrĩa Jesũ aiguire ũhoro ũcio akĩĩra Jairũ atĩrĩ, “Ndũkaae gwĩtigĩra; ĩtĩkia tu, na mwarĩguo nĩekũhona.” Na rĩĩrĩ, Jesũ akinya kũu mũciĩ, ndeetĩkĩririe mũndũ ũngĩ atoonye nyũmba hamwe naake tiga o Petero, Johana, Jakubu, na ithe na nyina wa mũirĩĩtu ũcio. Andũ oothe kũu mũciĩ nĩkũrĩrĩra maarĩragĩra mũirĩĩtu ũcio makĩmũcakayagĩra, no Jesũ akĩmeera atĩrĩ, “Tigaai kũrĩra; mũirĩĩtu ti mũkuũ nĩ toro arĩ!” Nao andũ oothe makĩmũthekerera tondũ nĩmooĩ atĩ aarĩ mũkuũ. No rĩĩrĩ, Jesũ akĩmũnyiita guoko akĩmwĩra atĩrĩ, “Mwana, ũkĩra!” Naguo muoyo wake ũkĩmũcookerera, naake agĩũkĩra o rĩmwe. Naake Jesũ akiuga aheeo gĩa kũrĩa. Nao aciari aake magĩkĩgega mũno, no Jesũ akĩmakaania akĩmeera matikeere mũndũ o na ũmwe ũrĩa gwekĩkĩĩte.