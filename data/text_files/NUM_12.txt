 Miriamu kũherithio Na rĩĩrĩ, Miriamu na Harũni nĩmaaririe ũũru nĩ ũndũ wa Musa gũkorwo ahikĩĩtie mũtumia Mũethiopia#. Mũethiopia: Kana Mũmidiani; kana Mũsudani; kana Mũkushi. Rora Hab .. makiuga atĩrĩ, “Kaĩ MWATHANI aarĩĩtie ahũthĩrĩĩte Musa tu? Githĩ ndaarĩĩtie atũhũthĩrĩĩte o na ithuĩ?” Naake MWATHANI akĩigua ũguo moigire. (Musa aarĩ mũndũ mũhooreri gũkĩra mũndũ ũngĩ o wothe gũũkũ thĩ.) Na rĩĩrĩ, o rĩmwe MWATHANI akĩarĩria Musa, Harũni, na Miriamu akĩmeera atĩrĩ, “Inyuĩ atatũ ũkaai Hemainĩ ya gũtũnganwo.” Nao magĩgĩthiĩ kuo, naake MWATHANI agĩikũrũka e thĩinĩ wa itu, akĩrũũgama mũromoinĩ wa Hema, agĩĩta Harũni na Miriamu. Nao eerĩ magĩkiumĩra hau mbere, naake MWATHANI akĩmeera atĩrĩ, “Tathikĩrĩriai ũrĩa ngũmwĩra! Rĩrĩa he na anabii gatagatĩinĩ kaanyu-rĩ, nĩndĩĩmenyithanagia kũrĩ o na cioneki, na nĩndĩmaaragĩria na irooto.  No rĩĩrĩ, ũguo tiguo gũkoragwo gũtariĩ rĩrĩa ngwaria na ndungata yakwa Musa; nĩndĩmwĩhokeire andũ aakwa oothe a Isiraeli. Twaranagĩria ũthiũ kwa ũthiũ; tũkaaranĩria wega, no ti na thimo; o na nĩanyoneete ũrĩa ndariĩ. Mũraagire gwĩtigĩra kwaria ũũru igũrũ wa ndungata yakwa Musa nĩkĩ?” MWATHANI agĩkĩraakario nĩ o, agĩgĩthiĩ. Rĩrĩa itu rĩeheraga Hema igũrũ, Miriamu akĩnyiitwo nĩ mũrimũ mũũru wa ngoothi, mwĩrĩ wake ũkĩerũha o ta ira. Rĩrĩa Harũni aamũrorire akĩona atĩ nĩanyiitĩĩtwo nĩ mũrimũ mũũru wa ngoothi, akĩĩra Musa atĩrĩ, “Mwathi wakwa, ndũkaae gũtũherithia nĩ ũndũ wa rĩĩhia riitũ rĩrĩa twĩkĩĩte na ũrimũ. Ndũkaareke ahaane ta kĩhuno kĩrĩa gĩciaragwo kĩrĩ na ũũgũ.” Naake Musa agĩkaĩra MWATHANI akĩmwĩra atĩrĩ, “Ngai, ndagũthaitha, mũhonie.”  MWATHANI akĩmũcookeria atĩrĩ, “Korwo nĩ ithe ũmũtuĩrĩire mata ũthiũ-rĩ, githĩ to aikare na gĩconoko kĩu mĩthenya mũgwanja? Kwoguo reke aikio nja ya kambĩ mĩthenya mũgwanja, na thuutha wa ũguo no agĩcookio kambĩinĩ.” Miriamu agĩgĩikio nja ya kambĩ mĩthenya mũgwanja, na andũ matiathiire na mbere na rũgendo nginya rĩrĩa aacookirio thĩinĩ wa kambĩ. Thuutha wa ũguo makiuma Hazerothu, magĩthiĩ magĩaka kambĩ werũinĩ wa Parani.