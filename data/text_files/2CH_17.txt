 Jehoshafatu gũtuĩka mũthamaki Na rĩĩrĩ, Jehoshafatu nĩwe watuĩkire mũthamaki ithenya rĩa ithe Asa. Naake agĩkĩĩkĩra hinya nĩguo ndakaahũũrwo nĩ Isiraeli. Namo matũũra moothe ma Juda marĩa mairigĩirwo na thingo cia hinya akĩmaiga thigari cia kũmarangagĩra. O na akĩiga thigari cia kũrangĩra bũrũri wothe wa Juda o na matũũra ma Efiraimu, marĩa ithe Asa aatunyanĩĩte. Naake MWATHANI agĩkĩrĩrĩria kũraathima Jehoshafatu, nĩ ũndũ nĩarũmĩrĩire mĩthiĩre ya ithe ĩrĩa aathiaga nayo rĩa mbere; ndaigana gũthaathaiya Baali. Ningĩ nĩatungatagĩra Ngai wa ithe, na agaathĩkagĩra maathani maake, na ndaigana gwĩka maũndũ ta marĩa meekagwo nĩ athamaki a Isiraeli. Naake MWATHANI agĩgĩtũma wathani wa Jehoshafatu wĩhande kũu Juda, na andũ oothe a Juda magakĩmũreehagĩre iheeo, agĩgĩtonga na agĩtũũgĩrio mũno. Naake Jehoshafatu agĩkĩĩhotora gũtungatagĩra MWATHANI; akĩananga kũndũ gũtũũgĩru kũrĩa gwathaathayagĩrio mĩhianano, na akiunanga mĩhianano ya ngai ĩrĩa yetagwo Ashera kũu Juda guothe. Na rĩĩrĩ, mwaka wa ĩtatũ wa ũthamaki wake-rĩ, agĩtũma atongoria aake nĩguo makarutane kũu matũũrainĩ ma Juda. Arĩa maatũmirwo nĩ: Benihaili, Obadia, Zekaria, Nethaneli, na Mikaya. Nao magĩtwarana na Alawii kenda na athĩnjĩri Ngai eerĩ. Alawii acio nĩ: Shemaia, Nethania, Zebadia, Asaheli, Shemiramothu, Jehonathani, Adonija, Tobija, na Tobadonija; nao athĩnjĩri Ngai nĩ: Elishama, na Jehoramu. Nao magĩcanga kũndũ guothe kũu bũrũriinĩ wa Juda makĩrutaga andũ maũndũ ta ũrĩa maamathoomaga ibukuinĩ rĩa watho wa MWATHANI. Ũnene wa Jehoshafatu Naake MWATHANI agĩtũma andũ a moothamaki moothe marĩa maarigiicĩirie Juda maiyũrwo nĩ guoya magĩgĩĩtigĩra kũrutĩra Jehoshafatu mbaara. Nao Afilisiti magĩtwarĩra Jehoshafatu betha nyingĩ, o na iheeo cia mĩthemba mĩingĩ. Nao Arabu makĩmũtwarĩra ndũrũme ngiri mũgwanja na magana mũgwanja (,), na thenge mũigana o ta wacio. Naake Jehoshafatu agĩkĩrĩrĩria kwĩgĩĩra na hinya o mũno, o na agĩaka nyũmba ciarĩ na thingo cia hinya cia kwĩgitĩra Juda guothe. O na agĩaka matũũra ma kũigagwo indo nyingĩ. Nakuo Jerusalemu akĩiga atongoria arĩa a bata, o ta ũrĩa mbarĩ ciao ciatariĩ. Adina nĩwe warũũgamĩrĩire thigari ngiri magana matatũ (,) njamba iria cioimĩĩte mbarĩinĩ cia Juda. Naake ũrĩa wamũrũmĩrĩire ũneneinĩ aarĩ Jehohanani ũrĩa warũũgamĩrĩire thigari ngiri magana meerĩ ma mĩrongo ĩnaana (,). Wa gatatũ aarĩ Amasia mũrũ wa Zikiri, arũũgamĩrĩire thigari ngiri magana meerĩ (,). (Amasia nĩerutĩire gũtungatĩra MWATHANI). Naake Eliada, mũthigari warĩ njamba, nĩ we warũũgamĩrĩire thigari ngiri magana meerĩ (,) iria cioimĩĩte mbaarainĩ cia Benjamini. Thigari icio ciarĩ na ngo na moota. Naake ũrĩa wamũrũmĩrĩire ũneneinĩ aarĩ Jehozabadu ũrĩa warũũgamĩrĩire thigari ngiri igana na mĩrongo ĩnaana (,) iria ciaikaraga ciĩhaarĩirie kũrũa. Thigari icio nĩcio ciatungatagĩra mũthamaki kũu Jerusalemu. Ningĩ nĩaigĩĩte thigari ingĩ matũũrainĩ marĩa mairigĩirwo na thingo cia hinya kũu Juda guothe.