 Mũthigari mwĩhokeku wa Jesũ Kristũ Wee mwana wakwa-rĩ, ĩkagĩrwo hinya nĩ wega wa Ngai ũrĩa ũtuĩkĩĩte witũ thĩinĩ wa Kristũ Jesũ. Maũndũ marĩa waiguire kuuma kũrĩ niĩ ngĩrutana mbere ya aira aingĩ-rĩ, manengerane kũrĩ andũ ehokeku, arĩa ũkũmenya atĩ nĩmekũhota kũruta andũ angĩ. Ĩtĩkĩra gũthĩĩnĩka ta mũũthigari mwĩhokeku wa Kristũ Jesũ. Hĩndĩ ĩrĩa mũũthigari e mbaarainĩ akoragwo akĩenda gũkenia mũnene wake, na kwoguo ndahuutanagia na maũndũ marĩa marĩ na nja ya ũũthigari. O naake mũndũ angĩthiĩ mathaakoinĩ ndarĩ hĩndĩ angĩheeo kĩheeo atathaakĩĩte kũringana na mawatho. Mũrĩmi aagĩrĩirwo nĩ gũkorwo arĩ wa mbere kũrĩa maciaro, amu nĩ we ũnogaga. Tawĩciirie ũhoro ũcio ndĩroiga amu Mwathani nĩegũkũhotithia kũmenya maũndũ moothe. Ririkanaga Jesũ Kristũ ũrĩa wariũkire akiuma kũrĩ arĩa akuũ, o we ũrĩa woimĩĩte rũciaroinĩ rwa Daudi, o ta ũrĩa niĩ hunjagia Ũhoroinĩ ũrĩa Mwega. Nĩ ũndũ wa kũhunjia Ũhoro ũcio Mwega-rĩ, nĩndĩranyariirwo kinya ngoohwo na mĩnyororo ta mũndũ ũgereete ngero. No rĩĩrĩ, kiugo kĩa Ngai ti kĩohe. Nĩkĩo niĩ nyũmagĩrĩria mathĩĩna moothe nĩ ũndũ wa andũ arĩa athuure a Ngai, nĩ geetha o nao mahonokio nĩ Kristũ Jesũ na magĩe na riiri wa tene na tene. Ũhoro ũyũ nguuga haaha nĩ wa ma, atĩrĩ, “Angĩkorwo nĩtwakuire hamwe naake, nĩtũgaatũũrania naake.  Akorwo nĩtũgũthiĩ na mbere kũũmĩrĩria, nĩtũgaathana naake. Akorwo nĩtũkũmũkaana, o naake nĩagaatũkaana. Akorwo nĩtũkwaga kwĩhokeka, we atũũraga e mwĩhokeku, tondũ ndangĩĩkaana we mwene.” Mũruti wa wĩra mwĩtĩkĩrĩku Ririkanagia andũ aaku maũndũ macio, na ũmakaanagie mbere ya Mwathani#. Mwathani: Maandĩko mamwe moigaga; Ngai. ũhoro wa gũkararanĩria ciugo, tondũ ngarari itirĩ bata, wĩra wacio nĩgũthũũkia ithũũkagia arĩa marathikĩrĩria. Geria o ũrĩa ũngĩhota gũtuĩka mũndũ mwĩtĩkĩrĩku mbere ya Ngai. Tuĩka mũruti wa wĩra ũtaconokaga nĩ ũndũ wa wĩra ũrĩa arutaga, na ũrutanaga ũhoro wa ma arũngĩrĩirie. Ehagĩrĩra ndeereti itarĩ na ũngai na cia ũrimũ, wĩra wacio no gũtwara andũ kũraaya na Ngai. Ndeereti ta icio itheyaga ta kĩronda kĩa ndĩĩra kĩrĩa gĩtahonaga. Atĩrĩĩrĩ, Humenayo na Fileto nĩ andũ eerĩ marutanĩĩte ũhoro ta ũcio wa ngarari tondũ nĩmoimĩĩte ũhoroinĩ ũrĩa wa ma, makahunjagia atĩ ũhoro wa kũriũka nĩwahĩtũkire. Nĩ ũndũ ũcio nĩmathũũkĩĩtie wĩtĩkio wa andũ amwe arĩa meetĩkĩĩtie.  No rĩĩrĩ, mũthingi ũrĩa Ngai aakire ndũngĩenyenyeka; na wĩkĩrĩĩtwo mũhũũri na ciugo ici: “Mwathani nĩoĩ andũ aake” na, “Mũndũ o wothe ũkayagĩra rĩĩtwa rĩa Mwathani nĩetheeme maũndũ ma waganu.” Atĩrĩĩrĩ, nyũmba ĩrĩa nene ya mũndũ ndĩkoragwo o indo cia thahabu na cia betha cio ciiki, no nĩkoragwo o na indo cia mbaaũ na cia rĩũmba. Indo imwe cia icio ihũthagĩrwo o hĩndĩ ĩrĩa kwĩ na ũndũ mũnene, na iria ingĩ ihũthagĩrwo hĩndĩ ciothe. Mũndũ angĩĩtheria kuuma kwĩ maũndũ marĩa mooru, arĩhũthagĩrwo hĩndĩ ĩrĩa kwĩ na bata mũnene, tondũ nĩamũrĩĩtwo agatuĩka wa bata harĩ mũmwathi, na nĩehaarĩirie kũhũthĩrwo gwĩka gĩĩko o ro gĩothe kĩega. Ehagĩrĩra merirĩria marĩa mooru ma wĩthĩ, ĩndĩ rũmagĩrĩra maũndũ ma ũthingu, wĩtĩkio, wendani, na thaayũ, wĩ hamwe na andũ arĩa mahooyaga Mwathani me na ngoro theru. Ehagĩrĩra ngarari cia ũrimũ na cia mũhũhũũtĩko nĩ gũkorwo nĩũũĩ atĩ ireehage o haaro. Ndungata ya Mwathani ndĩagĩrĩirwo nĩkũhaarana. Yagĩrĩirwo nĩ gũkorwo ĩ mũndũ wa gũtuga andũ oothe, ĩ mũrutani mwega, na ĩ mũndũ mũkirĩrĩria. Ningĩ yagĩrĩirwo gũkoragwo ĩ mũndũ mũhooreri hĩndĩ ĩrĩa ĩgũtaara andũ arĩa mamĩkararagia, tondũ Ngai ahota kũmahe kamweke ga kwĩrira mamenye ũhoro wa ma. Hĩndĩ ĩyo magĩĩcookerere moime mũtegoinĩ wa Ngoma ũrĩa ũmagwatĩĩtie nĩguo meekage ũrĩa yo ĩkwenda.