 Mũbango wa kũniina moohiki ma mũtukanio Na rĩĩrĩ, hĩndĩ ĩrĩa Ezira aahooyaga o kũu mbere ya Hekaarũ ya Ngai, akiumbũraga meehia na akĩrĩraga, hagĩũka mũingĩ wa andũ a Isiraeli wa arũme, atumia, o na ciana makĩrĩraga makĩmũthiũrũrũkĩria. Hĩndĩ ĩyo, Shekania mũrũ wa Jehieli wa mbarĩ ya Elamu akĩĩra Ezira atĩrĩ, “Nĩtũthũũkĩĩtie wĩhokeku witũ harĩ Ngai witũ nĩ ũndũ wa kũhikia atumia a ndũũrĩrĩ, no o na gwatuĩka ũguo-rĩ, Aisiraeli marĩ o na kĩĩrĩgĩrĩro. Rĩu no nginya tũthondeke kĩrĩĩkanĩro mbere ya Ngai witũ atĩ nĩtũkũingata atumia aya tũhikĩĩtie o na ciana ciao. Nĩtũgwĩka ũrĩa wothe, wee na andũ arĩa oothe matĩĩaga maathani ma MWATHANI, mũgũtwatha twĩke. Ningĩ-rĩ, tũgwĩka o ta ũrĩa watho wa Ngai uugĩĩte. Atĩrĩ, wĩ na ũhoti wa gwĩka ũguo. Ithuĩ twĩ hamwe nawe, kwoguo thiĩ na mbere kũwĩka.” Hĩndĩ ĩyo, Ezira agĩgĩtũma atongoria a athĩnjĩri Ngai, a Alawii, o na a Aisiraeli oothe mehĩte atĩ nĩmekũhingia o ta ũguo Shekania agaathĩrĩirie. Hĩndĩ ĩyo Ezira agĩkiuma hau Hekaarũinĩ ya Ngai, agĩthiĩ agĩtoonya kũrĩa Jehohanani mũrũ wa Eliashibu aatũũraga, akĩraara kuo ũtukũ ũcio wothe arĩ na kĩeha nĩ ũndũ wa ũremi wa andũ acio moimĩĩte ithaamĩrio. Ndaigana kũrĩa o na kana kũnyua kĩndũ. Gũkĩanĩrĩrwo Jerusalemu o na Juda guothe atĩ andũ oothe arĩa maacookeete kuuma ithaamĩrio matũngane Jerusalemu. Nĩ atongoria a andũ maathanĩĩte kwanĩrĩrwo ũguo. Na atĩ mũndũ wothe ũtagaakinya kuo thuutha wa mĩthenya ĩtatũ, indo ciake ciothe nĩigaatahwo na ningĩ athengio thĩinĩ wa mũtaratara wa gĩkundi kĩu. Na rĩĩrĩ, mĩthenya ĩyo ĩtatũ ĩtaanathira, andũ oothe arĩa maatũũraga Juda na Benjamini makĩũngana Jerusalemu mũthenya wa mĩrongo ĩĩrĩ wa mweri wa kenda, na magĩikara o hau nja ya Hekaarũ. Nao nĩmainainaga nĩ ũndũ wa mũcemanio ũcio o na nĩ ũndũ nĩkuoiraga mbura nene mũno. Naake Ezira ũcio mũthĩnjĩri Ngai akĩrũũgama akĩmeera atĩrĩ, “Inyuĩ inyuothe mũkoreetwo mũtarĩ ehokeku, na nĩmũtũmĩĩte rũũrĩrĩ rwa Isiraeli rwĩhie nĩ ũndũ wa kũhikia atumia a ndũũrĩrĩ. Rĩu-rĩ, umbũrĩraai MWATHANI Ngai wa maithe maanyu meehia maanyu, o na mwĩke maũndũ marĩa mamũkenagia. Ĩyamũreei harĩ andũ a ndũũrĩrĩ arĩa matũũraga bũrũriinĩ ũyũ witũ, o na ningĩ mũingate atumia a ndũũrĩrĩ arĩa mũhikĩĩtie.” Hĩndĩ ĩyo andũ acio oothe makĩanĩrĩra makiuga atĩrĩ, “Nĩtũgwĩka o ta ũguo woiga.” Ningĩ magĩthiĩ na mbere kuuga atĩrĩ, “Andũ aya nĩ aingĩ mũno, na nĩkũroira mũno. Tũtingĩhota kũũmĩrĩria kũrũũgama haaha mburainĩ. Ũndũ ũyũ ndũngĩhoteka gwĩkĩka na mũthenya ũmwe kana ĩĩrĩ nĩ ũndũ angĩ aitũ nĩmahuutĩĩtio nĩ wĩhia ũyũ. Tondũ ũcio reka atongoria aitũ makuue mũrigo wa ũndũ ũyũ na maikare gũũkũ Jerusalemu. Hĩndĩ ĩyo o mũndũ o wothe ũhikĩĩtie mũtumia mũrũũrĩrĩ agooka o mahinda marĩa maiguanĩirwo na magooka na atongoria na aciirithania a itũũra rĩake. Ũndũ ũcio wahota gũtũma maraakara ma Ngai maage gũtũkorerera nĩ ũndũ wa wĩhia ũyũ.” Nao magĩĩtĩkanĩria ũguo, no Jonathani mũrũ wa Asaheli, na Jahazeia mũrũ wa Tikiva mamakararirie, nao makĩnyiitwo mbaru nĩ Meshulamu me na Shabethai ũrĩa warĩ Mũlawii. Nao acio maacookeete kuuma ithaamĩrio magĩĩtĩkania na mũbango ũcio. Naake Ezira ũcio mũthĩnjĩri Ngai agĩthuura andũ kuuma kũrĩ atongoria a mbarĩ o mbarĩ na akĩandĩka marĩĩtwa maao. Nao makĩambĩrĩria gũtuĩria ũhoro ũcio mũthenya wa mbere wa mweri wa ikũmi. Naguo wĩra ũcio wothe wa gũtuĩria arũme oothe arĩa maahikĩĩtie atumia a ndũũrĩrĩ, makĩũrĩĩkia thuutha wa mĩeri ĩtatũ. Athuuri arĩa maahikĩĩtie atumia a ndũũrĩrĩ: Ũyũ nĩguo mũtaratara wa athuuri arĩa maahikĩĩtie atumia a ndũũrĩrĩ; Mbarĩ cia athĩnjĩri Ngai nĩ aya: Mbarĩ ya Joshua na aariũ a nyina, nĩ o aariũ a Jehozadaku: Maaseia, Eliezeri, Jaribu, na Gedalia. Acio makĩĩhĩta kũingata atumia aao, na makĩruta ndũrũme ya igongoona rĩa wĩhia wao. Mbarĩ ya Imeri: Hanani na Zebadia Mbarĩ ya Harimu: Maaseia, Elija, Shemaia, Jehieli, na Uzia Mbarĩ ya Pashuri: Elioenai, Maaseia, Ishumaeli, Nethaneli, Jozabadu, na Elasa.  Alawii maarĩ: Jozabadu, Shimei, Kelaia (ũrĩa wetagwo na rĩĩtwa rĩngĩ Kelita), Pethahia, Juda, na Eliezeri  Aini a nyĩmbo maarĩ: Eliashibu Aikaria a mĩrango ya Hekaarũ maarĩ: Shalumu, Telemu, na Uri  Arĩa angĩ nao nĩ aya: Mbarĩ ya Peroshu: Ramia, Izia, Malikija, Mijamini, Eleazaru, Malikija, na Benai Mbarĩ ya Elamu: Matania, Zekaria, Jehieli, Abadi, Jeremothu, na Elija Mbarĩ ya Zatu: Elioenai, Eliashibu, Matania, Jeremothu, Zabadu, na Aziza Mbarĩ ya Bebai: Jehohanani, Hanania, Zabai, na Athilai Mbarĩ ya Bani: Meshulamu, Maluku, Adaia, Jashubu, Sheali, na Jeremothu Mbarĩ ya Pahathu Moabi: Adina, Kelali, Beraia, Maaseia, Matania, Bezaleli, Binui, na Manase -Nao a mbarĩ ya Harimu: Eliazeru, Ishija, Malikija, Shemaia, Shimeoni, Benjamini, Maluku, na Shemaria Mbarĩ ya Hashumu: Matenai, Matata, Zabadu, Elifeleti, Jeremai, Manase, na Shimei -Mbarĩ ya Bani: Maadai, Amuramu, Ueli, Benaia, Bedeia, Keluhi, Vania, Meremothu, Eliashibu, Matania, Matenai, na Jaasu -Mbarĩ ya Binui: Shimei, Shelemia, Nathani, Adaia, Makinadebai, Shashai, Sharai, Azareli, Shelemia, Shemaria, Shalumu, Amaria, na Josefu Mbarĩ ya Nebo: Jeieli, Matithia, Zabadu, Zebina, Jadai, Joeli, na Benaia. Arũme acio oothe nĩ o maahikĩĩtie atumia a ndũũrĩrĩ. Nao makĩmaingata o hamwe na ciana ciao.