 Rwĩmbo rwa Bathaka  Hĩndĩ ĩrĩa andũ a Isiraeli moimire Misiri, o rĩrĩa njiarwa cia Jakubu ciomire bũrũri mũgeni; Juda gwatuĩkire kũndũ kwa Ngai kwamũre, Isiraeli gũgĩtuĩka kũndũ kũrĩa aathanaga.   Iria rĩonire ũguo rĩkĩũra, naruo rũũĩ rwa Jorodani rũgĩcooka na thuutha. Irĩma igĩtũũhatũũha ta ndũrũme, ithũngũri ikĩrũũgarũũga ta ng'ondu.  Kaĩ kwahaanire atĩa nĩguo, wee Iria ũũre, nawe Jorodani ũcooke na thuutha? Kaĩ kwahaanire atĩa, inyuĩ irĩma, mũtũũhatũũhe ta ndũrũme, na inyuĩ ithũngũri mũrũũgarũũge ta ng'ondu?  Wee, thĩ, inaina ũrĩ mbere ya MWATHANI, o hau mbere ya Ngai wa Jakubu,  ũrĩa wagarũrire rwaro rwa ihiga rũgĩtuĩka iria rĩa maaĩ, ihiga rĩrĩa rĩũmũ mũno rĩgĩtuĩka gĩthima kĩa maaĩ.