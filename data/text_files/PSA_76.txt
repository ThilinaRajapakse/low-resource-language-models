 Ngai nĩwe mũtoorania#. Thaburi ĩno nĩ rwĩmbo rwandĩkirwo nĩ Asafu. Ngai nĩoĩkaine Juda; rĩĩtwa rĩake nĩrĩheetwo gĩtĩĩo thĩinĩ wa Isiraeli. Mũciĩ wake nĩ Jerusalemu;#. Jerusalemu: Kĩhibirania kĩwĩtaga Salemu na ũguo nĩkuuga “thaayũ.” Kĩrĩma gĩa Zayuni nĩkĩo gĩikaro gĩake. Kũu nĩkuo oinangĩire mĩguĩ ya thũ, ngo na hiũ ciacio cia njora ĩĩ, o na indo ciacio ciothe cia mbaara.  Ĩ wee, Ngai, ndũrĩ riiri! Ũcangararĩĩte o gũcangarara ũkiuma irĩmainĩ kũrĩa ũtooreirie thũ ciaku. Thigari ciacio iria njamba ituunyĩĩtwo indo ciacio ciothe na rĩu nĩgũkoma ikomeete toro wa gĩkuũ; hinya na ũũgĩ wacio wothe ũraarĩ wa tũhũ. Rĩrĩa wee, Ngai wa Jakubu, ũracigũũthũkĩire, mbarathi no kũgũa iragũire thĩ iraaga kwĩigua irĩ hamwe na arĩa maracihaicĩĩte.  Ĩ wee, MWATHANI, ndũrĩ wa kũguoyohania! Nũũ ũngĩrũũgama mbere yaku rĩrĩa wĩ mũraakaru? Itua rĩaku warĩmenyithanirie ũrĩ o igũrũ matuinĩ thĩ yetigĩrire na ĩgĩkira ki, rĩrĩa wee, Ngai, warũũgamire na igũrũ ũtuanĩre, nĩguo ũhonokie arĩa oothe mahinyĩrĩirio gũũkũ thĩ.  Andũ arĩa araakaru, wee Ngai, nĩmagaakũgooca makĩria; arĩa mahonokeete mbaarainĩ nĩmagaakũngũĩra mĩthenya yaku ĩrĩa mĩamũre.#. Mũhari ũyũ ti mũtaũku wega maandĩkoinĩ ma Kĩhibirania. Hingĩriai MWATHANI Ngai wanyu ũrĩa mũmwĩrĩire; andũ oothe a ndũũrĩrĩ arĩa mũrĩ hakuhĩ naake mũreehereei iheeo. Ngai nĩatũmaga andũ mamwĩtigĩre; anyiihagia atongoria arĩa etĩĩi na agatũma athamaki a thĩ metigĩre.