 Ũguo nĩguo thĩ na igũrũ na indo ciothe iria irĩ kuo ciarĩĩkirie kũũmbwo.  Naguo mũthenya wa mũgwanja Ngai agĩkorwo arĩĩkĩĩtie wĩra ũrĩa aarutaga, agĩkĩhuurũka. Agĩkĩraathima mũthenya wa mũgwanja na akĩwamũra, nĩ amu mũthenya ũcio nĩguo aahuurũkire, arĩĩkia wĩra wake wa ũũmbi. Ũguo nĩguo igũrũ na thĩ ciombirwo. Mũgũnda wa Edeni Hĩndĩ ĩrĩa MWATHANI Ngai oombire thĩ na igũrũ#. MWATHANI: Thĩinĩ wa Maandĩko Matheru ma Ahibirania, rĩĩtwa rĩĩrĩ nĩ “Yahweh”. Maandĩkoinĩ maingĩ Matheru rĩĩtwa rĩĩrĩ rĩkoreetwo rĩkĩrugũrwo “Jehova”. Maandĩkoinĩ maya rĩrugũrĩĩtwo MWATHANI na ndemwa nene, ta ũrĩa rĩrugũrĩĩtwo Maandĩkoinĩ Matheru na rũthiomi rwa Kĩngeretha., gũtiarĩ mĩmera na gũtiarĩ mbegũ ciamereete thĩ, amu MWATHANI Ngai ndoirĩĩtie mbura, na gũtiarĩ mũndũ wa kũrĩma. No rĩĩrĩ, maaĩ nĩmoimaga na thĩ makaihũgia thĩ.  Naake MWATHANI Ngai akĩoya tĩĩri kuuma thĩ, akĩũmba mũndũ na tĩĩri ũcio; akĩmũhuuhĩra mĩhũũmũ ya muoyo maniũrũinĩ, naake mũndũ ũcio agĩtuĩka kĩũmbe kĩ muoyo. MWATHANI Ngai agĩcooka agĩthondeka mũgũnda thĩinĩ wa Edeni, mwena wa na irathĩro, akĩiga mũndũ ũcio oombĩĩte kuo.  Agĩtũma mĩtĩ mĩthaka ya mĩthemba yothe ĩkũre kuo, na ĩciarage matunda meega. Na rĩĩrĩ, gatagatĩ ka mũgũnda ũcio nĩhaarĩ mũtĩ wa muoyo na mũtĩ wa kũmenyithania wega na ũũru. Ningĩ mũgũndainĩ ũcio nĩkwarĩ rũũĩ rwathereraga rũkaũhe maaĩ, na rwoima nja ya Edeni rũgaatũkana rũgatuĩka njũũĩ inya. Rũũĩ rwa mbere rwĩtagwo Pishoni, na rũthereraga rũgathiũrũrũka bũrũri wothe wa Havila. (Kũu nĩkũrĩ thahabu ĩrĩa njega, maguta manungi wega matoonekaga kaingĩ, o na tũhiga twa goro.) Rũũĩ rwa keerĩ rwĩtagwo Gihoni, naruo rũthiũrũrũkĩirie bũrũri wothe wa Ethiopia. Rũũĩ rwa gatatũ rwĩtagwo Tigiri, na rũthereire mwena wa na irathĩro wa Asiria. Naruo rũũĩ rwa kana nĩ Farati. MWATHANI Ngai akĩiga mũndũ ũcio mũgũndainĩ wa Edeni nĩguo aũrĩmage na aũikaragie. Agĩkĩmwĩra atĩrĩ, “No ũrĩe matunda ma mĩtĩ yothe ĩrĩa ĩrĩ mũgũnda, tiga o matunda ma mũtĩ ũrĩa ũmenyithanagia wega na ũũru. Ndũkaanarĩe itunda rĩa mũtĩ ũcio, ũngĩkaarĩrĩa, ũgaakua o mũthenya ũcio.” Ningĩ MWATHANI Ngai akiuga atĩrĩ, “Ti wega mũndũ ũyũ aikarage arĩ wiki. Nĩngũmũũmbĩra mũmũteithia ũrĩa maaganĩrĩirwo.” Agĩkĩoya tĩĩri kuuma thĩ akĩũmba nyamũ ciothe na nyoni ciothe, agĩcireehe harĩ mũndũ ũcio oone ũrĩa egũcitua marĩĩtwa, na ũguo nĩguo nyamũ ciothe ciaheirwo marĩĩtwa. Mũndũ ũcio agĩtua nyoni ciothe na nyamũ ciothe marĩĩtwa; nowe ndagĩire na mũmũteithia ũmwagĩrĩire. MWATHANI Ngai nĩagĩtũmire mũndũ mũrũme ũcio akome toro mũnene, na e toro, Ngai akĩruta rũbaru rũmwe rwake, agĩcooka agĩtumania nyama icio, akĩũmba mũtumia kuuma rũbaruinĩ rũu, akĩmũtwara harĩ mũndũ mũrũme. Naake mũndũ mũrũme ũcio akiuga atĩrĩ, “Rĩu-rĩ, ũyũ nĩ ihĩndĩ riumĩĩte mahĩndĩinĩ maakwa, na nĩ nyama ciumĩĩte nyamainĩ ciakwa. Arĩĩtagwo mũtumia, nĩ tondũ arutĩĩtwo harĩ mũndũ mũrũme.”  Kwoguo mũndũ mũrũme arĩtigaga ithe na nyina akanyiitana na mũtumia wake, nao magatuĩka ũmwe. Mũndũ mũrũme ũcio na mũtumia wake maarĩ njaga, no matiaiguaga thoni.