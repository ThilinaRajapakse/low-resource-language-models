 Bathaka ya keerĩ  Na rĩĩrĩ, MWATHANI nĩarĩirie Musa werũinĩ wa Sinai mweriinĩ wa mbere wa mwaka wa keerĩ kuuma andũ a Isiraeli moima Misiri. Aamwĩrire atĩrĩ, -“Mũthenya wa ikũmi na ĩna mweriinĩ ũyũ, kwambĩrĩria riũa rĩgĩthũa, andũ a Isiraeli no mũhaka makũngũĩre Bathaka kũringana na mawatho maayo moothe na mũtaratara wayo.” Kwoguo Musa akĩĩra andũ makũngũĩre Bathaka, nao magĩĩka ũguo riũa rĩgĩthũa mũthenya wa ikũmi na ĩna wa mweri wa mbere werũinĩ wa Sinai. Andũ magĩgĩĩka maũndũ moothe o ta ũrĩa MWATHANI aathĩĩte Musa. No nĩkwarĩ na andũ amwe maarĩ na thaahu nĩ ũndũ nĩmaahuutĩĩtie kĩimba, na matingĩakĩhotire gũkũngũĩra Bathaka mũthenya ũcio. Nao magĩthiĩ kwĩ Musa na Harũni makĩmeera atĩrĩ, “Ithuĩ twĩ na thaahu nĩ ũndũ nĩtũrahuutĩĩtie kĩimba, no rĩĩrĩ, nĩ kĩĩ gĩkũgiria o na ithuĩ tũrutĩre MWATHANI iheeo ciitũ twĩ hamwe na Aisiraeli arĩa angĩ ihindainĩ rĩrĩa rĩtuĩtwo?” Naake Musa akĩmacookeria atĩrĩ, “Etereraai nginya rĩrĩa ndĩrĩamũkĩra mataaro kuuma kũrĩ MWATHANI.” MWATHANI akĩĩra Musa eere andũ a Aisiraeli atĩrĩ, “Rĩrĩa mũndũ o wothe wanyu, kana wa rũciaro rwanyu agaakorwo arĩ na thaahu nĩ ũndũ wa kũhuutia kĩimba kana arĩ rũgendoinĩ, na no arenda gũkũngũĩra Bathaka, mũndũ ũcio nĩetagĩrĩre akaamĩkũngũĩra thuutha wa mweri ũmwe hwaĩinĩ wa mũthenya wa ikũmi na ĩna mweriinĩ wa keerĩ. Akaamĩkũngũĩra na mũgate ũtarĩ mwĩkĩre ndaawa ya kũimbia na nyeni ndũrũ.  Mũtigaatigie irio o na niini nginya rũũciinĩ, na mũtikoinage ihĩndĩ o na rĩmwe rĩa nyamũ ĩyo. Bathaka nĩkũngũagĩrwo kũringana na mũtaratara wayo wothe. No rĩĩrĩ, mũndũ o wothe ũtarĩ na thaahu, na ndathiĩte rũgendo, ũrĩagaga gũkũngũĩra Bathaka, ndarĩcookaga gũtuĩka ũmwe wa andũ aakwa, amu nĩagire kũũndutĩra iheeo ihinda rĩrĩa rĩamũre. No mũhaka acookagĩrĩrwo nĩ meehia maake. “Mũrũũrĩrĩ ũrĩa ũtũũranagia na inyuĩ angĩenda gũkũngũĩra Bathaka, no mũhaka amĩkũngũĩre kũringana na mawatho na mũtaratara wayo. Watho no o ro ũmwe kũrĩ Aisiraeli na kũrĩ andũ a ndũũrĩrĩ.” Itu rĩtariĩ ta mwaki (Tha .-) -Na rĩĩrĩ, mũthenya ũrĩa Hema ya gũtũnganwo yakirwo, itu rĩgĩũka rĩkĩmĩhumbĩra. Ũtukũ itu rĩu rĩahaanaga ta mwaki. O hĩndĩ ĩrĩa itu rĩu rĩehera igũrũ wa Hema ĩyo, andũ a Isiraeli makaambũra hema ciao magathiĩ magaciamba harĩa itu rĩu rĩngĩathiire rĩrũũgame. Andũ maambũraga hema ciao maathwo nĩ MWATHANI, na magacooka magathiĩ magaciamba maathwo nĩ we. Ihinda rĩrĩa rĩothe itu rĩngĩarũũgamire igũrũ wa Hema ya gũtũnganwo, maikaraga kambĩ o ro ĩyo. O na itu rĩngĩaikarire igũrũ wa Hema matukũ maingĩ, andũ a Isiraeli matioinaga watho wa MWATHANI, na matiathiaga na mbere. Mahinda mamwe itu nĩrĩaikaraga Hema igũrũ mĩthenya ĩtarĩ mĩingĩ; no rĩĩrĩ, maakoragwo me kambĩ kana magĩthiĩ kũringana na watho wa MWATHANI. Mahinda mamwe itu rĩaikaraga kuuma hwaĩinĩ nginya rũũciinĩ, na maathaamaga o rĩrĩa itu rĩngĩeherire. Itu rĩa kũũrĩrĩra, nao magakũũrĩrĩra. O na angĩkorwo nĩ mĩthenya ĩĩrĩ, mweri, mwaka, o na kana makĩria ma mwaka, matingĩathire na mbere ihindainĩ rĩrĩa rĩothe itu rĩakoragwo rĩ igũrũ wa Hema; no itu rĩakũũrĩrĩra, nao magakũũrĩrĩra. Maambaga na makaambũra hema ciao magĩathĩkĩra mawatho marĩa MWATHANI aamaathaga ahũthĩrĩĩte Musa.