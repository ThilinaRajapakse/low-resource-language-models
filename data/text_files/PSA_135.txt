 Rwĩmbo rwa kũgooca MWATHANI Goocaai MWATHANI! Goocaai rĩĩtwa rĩa MWATHANI, inyuĩ ndungata cia MWATHANI, o inyuĩ mũrũũgamaga nyũmbainĩ ya MWATHANI, o inyuĩ mũrũũgamaga njainĩ cia Hekaarũ ya Ngai witũ. Goocaai MWATHANI, tondũ nĩ mwega; inĩraai rĩĩtwa rĩake, tondũ nĩ mũtugi. MWATHANI nĩethuurĩire Jakubu atuĩke wake; nĩethuurĩire andũ a Isiraeli matuĩke aake kĩũmbe. Nĩnjũũĩ atĩ MWATHANI nĩ mũnene; MWATHANI witũ nĩ mũnene gũkĩra ngai iria ingĩ ciothe. MWATHANI eekaga o ũrĩa ekwenda kũũrĩa igũrũ na gũũkũ thĩ, mariainĩ na kũrĩa guothe kũriku mũno. Nĩ we ũtũmaga matu maambate kuuma ituri cia thĩ; nĩ we ũtũmaga kũgĩe na heni ireehane na marurumĩ na no we ũreehithagia rũhuuho kuuma thitooinĩ ciake.  MWATHANI nĩ we woragire marigithaathi moothe ma Misiri ma andũ o na ma nyamũ. Nĩ we wekire moorirũ na akĩringa ciama bũrũriinĩ ũcio wa Misiri nĩguo aherithie mũthamaki wakuo na ndungata ciake ciothe. Nĩ we wanangire ndũũrĩrĩ nyingĩ na akĩũraga athamaki maarĩ na hinya; Sihoni, mũthamaki wa Aamoni, Ogu, mũthamaki wa Bashani, na athamaki oothe arĩa maarĩ Kanaani, agĩcooka akĩhe andũ aake a Isiraeli mabũrũri maao matuĩke ũgai wao.  Rĩĩtwa rĩaku, MWATHANI, rĩgũtũũra nginya tene na tene; ngumo yaku, MWATHANI, ĩgũtũũra ĩririkanagwo nĩ njiarwa ciothe. Nĩ gũkorwo MWATHANI nĩakaagitĩra andũ aake, na aiguĩre ndungata ciake tha.   Mĩhianano ya ndũũrĩrĩ ĩthondekeetwo na betha na thahabu; ĩthondekeetwo nĩ mooko ma andũ. Ĩ na tũnua, no ndĩaragia; ĩ na maitho, no ndĩonaga. Ĩ na matũ, no ndĩiguaga, o na ndĩngĩhota kũhiihia. Arĩa mamĩthondekaga na arĩa mamĩhokaga marohaana o tayo.  Goocaai MWATHANI, inyuĩ andũ a Isiraeli! Kumiai MWATHANI, inyuĩ athĩnjĩri Ngai! Goocaai MWATHANI, inyuĩ Alawii! Kumiai MWATHANI, inyuĩ arĩa mũmũtĩĩĩte! Goocaai MWATHANI arĩ Zayuni! Mũkumiei arĩ Jerusalemu, mũciĩ wake!  Goocaai MWATHANI!