 Jeremia kwĩrwo athiĩ mũciĩ wa mũũmbi wa nyũngũ MWATHANI akĩnjĩĩra atĩrĩ, “Ikũrũka ũthiĩ mũciĩ wa mũũmbi nyũngũ, na nĩngũkũheera ndũmĩrĩri yakwa kuo.” Kwoguo ngĩikũrũka ngĩthiĩ kuo, ngĩmũkora akĩruta wĩra wake wa ũũmbi. Na rĩĩrĩ, kĩndũ kĩrĩa oombaga kĩngĩathũkire, ooyaga rĩũmba rĩrĩa ekũũmbaga narĩo, akoomba narĩo kĩndũ kĩngĩ, o kĩrĩa aangĩendire kũũmba. Hĩndĩ ĩyo MWATHANI akĩnjarĩria akĩnjĩĩra atĩrĩ, “Niĩ-rĩ, githĩ ndingĩhota kũmwĩka inyuĩ, andũ a Isiraeli, ta ũguo mũũmbi nyũngũ eekaga na rĩũmba? Inyuĩ-rĩ, o ta ũrĩa rĩũmba rĩu rĩtariĩ rĩ mookoinĩ ma mũũmbi, noguo na inyuĩ mũhaana mwĩ mookoinĩ maakwa. Ingiuga hĩndĩ o yothe atĩ nĩngũmunya, memeende, na nyanange rũũrĩrĩ o ruothe kana ũthamaki o wothe, no rũũrĩrĩ rũu rũtigane na ũũru waruo, niĩ na niĩ ndingĩrwĩka maũndũ mooru marĩa nduĩte nĩngũrwĩka. Ningĩ no njuge atĩ nĩngwaka na hande rũũrĩrĩ o ruothe kana ũthamaki o wothe, no rũũrĩrĩ rũu rũũnemere na rwĩke maũndũ mooru, hĩndĩ ĩyo na niĩ ndingĩrwĩka maũndũ meega marĩa nduĩte nĩngũrwĩka. Rĩu-rĩ, ĩra andũ a Juda na a Jerusalemu atĩ nĩndĩmabangĩire mĩbango mĩũru na nĩndĩhaarĩirie kũmaherithia. Meere matige gũikara makĩĩhagia, meere magarũrĩre mĩthiĩre yao na ciĩko ciao. No o marĩcookia atĩrĩ, ‘Ũguo wothe woiga no tũhũ mũtheri. Tũgũthiĩ o na mbere na ũremi witũ na gwĩka maũndũ mooru o ta ũrĩa tũngĩenda.’ ” Andũ kũrega MWATHANI Tondũ ũcio MWATHANI ekuuga atĩrĩ, “Ũriai rũũrĩrĩ o rũũrĩrĩ, kana ũndũ ta ũyũ ũrĩ wekĩka rĩngĩ. Andũ a Isiraeli nĩmeekĩĩte ũndũ mũũru mũno! Tũcũmbĩrĩ twa irima cia Lebanoni nĩkũrĩ hingo tũikaraga tũtarĩ na tharunji? Tũrũũĩ tũrĩa tuumaga kuo tũrĩ na maaĩ mahehu wega kũrĩ hingo tũhũaga? No rĩĩrĩ, andũ aakwa nĩmariganĩirwo nĩ niĩ; maracinĩra mĩhianano ũbaani. Nĩmahĩngĩĩtwo njĩrainĩ iria maagĩrĩirwo nĩkũgerera. Matirũmagĩrĩra njĩra iria cia tene; mageragĩra tũcĩra twa mĩkĩra, handũ ha kũgera njĩra yo nyene. Matũmĩĩte bũrũri ũyũ ũtuĩke kĩndũ gĩa kũmakĩrwo, na gĩa kuugagĩrwo hĩ hĩ hĩ hĩ-ĩ! tene na tene. Arĩa oothe marahĩtũkĩra hakuhĩ na bũrũri ũyũ, no kũinainia marainainia mĩtwe nĩkũmaka. Ngaahurunja andũ aakwa mbere ya thũ ciao, o ta rũkũngũ rũmbũrĩĩtwo nĩ rũhuuho rwa kuuma mwena wa irathĩro. Mũthenya ũrĩa marĩkorwo thĩĩnainĩ ndirĩmateithia; ndĩrĩrora na kũngĩ.” Mũbango wa kũũnũha Jeremia Hĩndĩ ĩyo andũ makiuga atĩrĩ, “Ũkaai twĩciirie ũrĩa tũkũũnũha Jeremia. Ithuĩ-rĩ, gũtirĩ hingo tũkaaga athĩnjĩri Ngai a gũtũruta, andũ oogĩ a gũtũtaara, na anabii a gũtũhe ndũmĩrĩri cia Ngai. Nĩtũmũthiteei tũrege gũcooka gũthikĩrĩria ũrĩa aroiga.” Kwoguo ngĩhooya ngiuga atĩrĩ, “MWATHANI, thikĩrĩria, ihooya rĩakwa, na ũigue ũrĩa thũ ciakwa iroiga. Wega-rĩ, no ũrĩhwo na ũũru? No o nĩmanyenjeire irima. Ririkana ũrĩa ndĩramathaithanagĩrĩra harĩ we nĩguo ndũkaamahũũre na maraakara maaku. Rĩu, MWATHANI, reke ciana ciao ikue nĩ ng'aragu; irooragwo na hiũ cia njora. Atumia aao maroorwo nĩ ciana ciao na athuuri aao; arũme aao marooragwo nĩ mĩrimũ, nao aanake aao marooragĩrwo mbaarainĩ. Mbu ĩroiguuo mĩciĩinĩ yao nĩ ũrĩa ũtũmĩĩte makorererwo nĩ atuunyani materĩgĩrĩire, makamatuunya indo ciao! Nĩ gũkorwo nĩmeenjeete irima manyiite, na makanjigĩra mĩtego mangwatie. No wee, MWATHANI, nĩũũĩ mĩbango ĩrĩa marabanga manjũrage. Ndũkamoohere mahĩtia maao, o na kana ũtharie meehia maao. Matungumanie thĩ mbere yaku; mahũũre ũrĩ na maraakara.”