 Ahazu mũthamaki wa Juda (Maũ .-) Na rĩĩrĩ, Ahazu mũrũ wa Jothamu aambĩrĩirie gũthamaka Juda mwakainĩ wa ikũmi na mũgwanja wa ũthamaki wa Peka mũrũ wa Remalia thĩinĩ wa Isiraeli. Naake aambĩrĩirie gũthamaka arĩ wa mĩaka mĩrongo ĩĩrĩ, naake agĩthamaka mĩaka ikũmi na ĩtandatũ kũu Jerusalemu. Naake ndaigana gwĩka maũndũ meega ta marĩa meekĩĩtwo nĩ guukawe Daudi. Handũ ha gwĩka ũguo, eekire maũndũ marĩa moonagwo marĩ mooru nĩ MWATHANI Ngai wake,  o ta marĩa athamaki a Isiraeli meekĩĩte. Ningĩ nĩacinĩire ũbaani gĩtuambainĩ kĩa Hinomu, o na akĩruta mũũrũwe igongoona arũmĩrĩire mĩtugo ĩrĩ magigi ya ndũũrĩrĩ iria MWATHANI aingatĩĩte ikeehera mbere ya andũ a Isiraeli. Ningĩ Ahazu nĩarutagĩra magongoona o na agacinĩra ũbaani kũndũ kũrĩa gũtũũgĩru gwathaathayagĩrio mĩhianano, o na irĩmainĩ, o na rungu rwa mũtĩinĩ o wothe mũruru.  Hĩndĩ ĩyo Rezini mũthamaki wa Siria na Peka mũthamaki wa Isiraeli, magĩtharĩkĩra Jerusalemu makĩrĩthiũrũrũkĩria, no makĩremwo nĩ gũtooria Ahazu. Ningĩ o hĩndĩ ĩyo Rezini, mũthamaki wa Siria#. Siria: Maandĩko mamwe moigaga, mũthamaki wa Edomu. akĩĩgwatĩra itũũra rĩa Elathu, na akĩingata Ayahudi arĩa maatũũraga kuo. Kuuma hĩndĩ ĩyo andũ a Siria magĩthiĩ gũtũũra kuo matukũ maao moothe. Naake Ahazu agĩtũma andũ kũrĩ Tigilathu Pileseri mũthamaki wa Asiria na ndũmĩrĩri ĩno: “Atĩrĩĩrĩ, niĩ ndĩ ndungata yaku njĩhokeku. Ndagũthaitha ũũke ũndeithũre kuuma kũrĩ mũthamaki wa Siria na wa Isiraeli, arĩa manjũkĩrĩire.” Naake Ahazu akĩoya betha na thahabu kuuma Hekaarũinĩ o na mũthiithũinĩ wa indo cia nyũmba ya mũthamaki, agĩtũmĩra mũthamaki wa Asiria irĩ kĩheeo. Naake Tigilathu Pileseri agĩĩtĩkĩra ihooya rĩake, akiumagara agĩthiĩ agĩtharĩkĩra itũũra rĩa Damasiki, akĩrĩtuunyana. Ningĩ akĩũraga Rezini na akĩgwata andũ mĩgwate akĩmatwara Kiri. Na rĩrĩa mũthamaki Ahazu aathiire Damasiki gũtũnga Tigilathu Pileseri mũthamaki wa Asiria, agĩkĩonera kĩgongoona kĩrĩa kĩarĩ kuo. Naake agĩtũmĩra Uria Mũthĩnjĩri Ngai mũcoro wakĩo gĩothe o ta ũrĩa kĩahaanaga. Naake Uria agĩgĩaka kĩgongoona o ta kĩu Ahazu aaneanĩĩte mũcoro wakĩo. Na rĩĩrĩ, aakĩrĩĩkirie mbere ya mũthamaki Ahazu gũcooka kuuma Damasiki. Naake Ahazu arĩĩkia gũcooka kuuma Damasiki, agĩkora kĩgongoona kĩrĩĩkĩĩtie gwakwo. Nĩ ũndũ ũcio, agĩcinĩra magongoona ma njino na magongoona ma irio cia mũgũnda, o na agĩitĩrĩria ndibei ya igongoona, o na akĩminjaminjĩria thakame ya thaayũ ho.  Nakĩo kĩgongoona gĩa gĩcango kĩrĩa kĩarĩĩkĩĩtie kwamũrĩrwo MWATHANI, kĩarĩ gatagatĩ ga kĩgongoona kĩu kĩerũ na Hekaarũ ya MWATHANI. Ahazu akĩeheria kĩgongoona kĩu agĩkĩiga na mwena wa rũgongo wa kĩgongoona kĩu gĩake kĩerũ. Naake Ahazu agĩatha Uria akĩmwĩra atĩrĩ, “Magongoona moothe ma njino ma rũũciinĩ, o na magongoona ma irio cia mũgũnda ma hwaĩinĩ, na magongoona ma njino, na ma irio cia mũgũnda cia mũthamaki na ma andũ, o na magongoona ma ndibei ma andũ, macio moothe ũrĩmarutagĩra igũrũ wa kĩgongoona gĩĩkĩ. Ningĩ ũgaitagĩrĩria ho thakame yothe ya nyamũ iria ciothe irutĩĩtwo magongoona. Naho ha ũhoro wa kĩgongoona gĩa gĩcango, hau nĩ ho ndĩrĩtuĩragĩria ũhoro he Ngai.” Naake Uria mũthĩnjĩri Ngai agĩgĩĩka o ta ũrĩa wothe mũthamaki Ahazu aamwathĩĩte.  Naake mũthamaki Ahazu agĩthũũkangia ngaari cia gĩcango cia kũguucio iria ciahũthagĩrwo kũu Hekaarũinĩ, na akĩeheria tũraĩ tũrĩa twarĩ igũrũ wacio. Ningĩ agĩcooka akĩeheria itangi rĩa gĩcango rĩrĩa rĩaigĩrĩirwo igũrũ wa mĩgongo ya ndeegwa iria ikũmi na igĩrĩ cia gĩcango akĩrĩigĩrĩra handũ haakĩĩtwo na mahiga. Ningĩ akĩeheria njukwaa kũu Hekaarũinĩ, harĩa gĩtĩ kĩa mũthamaki kĩaigagwo, o na akĩhinga kĩhingo kĩrĩa mũthamaki atoonyagĩra agĩthiĩ Hekaarũ, nĩguo akenie mũthamaki wa Asiria. Na rĩĩrĩ, maũndũ marĩa mangĩ mũthamaki Ahazu eekire maandĩkĩĩtwo Ibukuinĩ rĩa Hisitoria ya Athamaki a Juda.  Naake agĩkua, agĩthikwo mbĩĩrĩrainĩ cia athamaki kũu itũũra rĩa Daudi. Naake Hezekia mũũrũwe agĩthamaka ithenya rĩake.