 Ũthingu ũrĩa wa ma Ngĩrĩĩkĩrĩria, aariũ na aarĩ a Ithe witũ, ikaragaai mũkeneete mwĩ thĩinĩ wa Mwathani. Nĩ ũndũ-rĩ, ngĩmwandĩkĩra maũndũ o marĩa ndanamwandĩkĩra rĩngĩ, ti ũndũ wa kũũnogia, nĩ ũndũ wa kũmũtiirĩrĩra. Mwĩmenyerereei andũ arĩa meekaga maũndũ marĩa mooru, acio mahaana ta magui, na arĩa metemengaga mĩĩrĩ yao. Nĩ tondũ nĩ ithuĩ tũruaga kũna, no ti o; nĩ ithuĩ tũthaathayagia Ngai tũteithĩĩtio nĩ Roho wake, na tũkenaga ngoroinĩ ciitũ twĩ thĩinĩ wa Kristũ Jesũ, na tũtiĩhokaga ũhoro wa mwĩrĩ. Ndĩ na ma atĩ o na niĩ nĩingĩahotire kũiga mwĩhoko wakwa harĩ maũndũ ma mwĩrĩ. Atĩrĩĩrĩ, angĩkorwo nĩharĩ mũndũ ũngĩĩhoka ciĩko cia na nja cia kĩĩmwĩrĩ-rĩ, niĩ ndĩ na gĩtũmi kĩnene makĩria gĩa gũciĩhoka.  Ndaruire mũthenya wa kanaana kuuma ndaciarwo, ndĩ Mũisiraeli wa mũhĩrĩga wa Benjamini, na ndĩ wa thakame ya Ayahudi biũ. Ha ũhoro wa kũiga mawatho ma Ayahudi-rĩ, ndaarĩ Mũfarisai,  na nĩndagwatĩirie biũ o kinya nganyariiraga andũ a Ngai. Ha ũhoro wa ũthingu nĩ ũndũ wa gwathĩkĩra Watho ndiarĩ na ũcuuke. No rĩĩrĩ, maũndũ moothe marĩa ndatuaga atĩ nĩ ma bata rĩu ndĩmoonaga me ma tũhũ nĩ ũndũ wa Kristũ. To macio moiki; nyonaga maũndũ moothe me ma tũhũ, nĩ tondũ wa ũndũ ũrĩa wĩ bata, naguo nĩkũmenya Kristũ Jesũ Mwathani wakwa. Nĩ tondũ wake nĩndeetĩkĩrire gũte indo ciothe, o na ngacitua o ta gĩko nĩguo ngĩe na Kristũ, na ngoragwo ndĩ thĩinĩ wake. Niĩ ndikoragwo na ũthingu wakwa mwene ũrĩa wonekaga na ũndũ wa gwathĩkĩra Watho. Ndĩ na ũthingu ũrĩa ũheanagwo na ũndũ wa gwĩtĩkia Jesũ, ũthingu ũrĩa uumaga kũrĩ Ngai, na ũrĩa ũkoragwo uumanĩĩte na gwĩtĩkia. Ũndũ ũrĩa nyendaga no kũmenya Kristũ o na menye hinya wa kũriũka gwake, na ngae mathĩĩna maake na haanane naake thĩinĩ wa gĩkuũ gĩake, ndĩ na mwĩhoko atĩ o na niĩ nĩngaariũkio kuuma kũrĩ akuũ ngĩe na muoyo. Ndeng'agĩra ndoreete o mbere Ndiroiga atĩ nĩhootanĩĩte kana nĩndĩkĩĩtie kwagĩrĩra biũ. Hingo ciothe ngoragwo ngĩĩrutanĩria kũhootana nĩguo ngĩe na kĩheeo kĩu tondũ Kristũ Jesũ nĩarĩĩkĩĩtie kũhootana akandua wake. Ngũmwĩra na ma aariũ na aarĩ a Ithe witũ, atĩ niĩ ndiĩciiragia atĩ nĩhootanĩĩte; ũndũ ũrĩa njĩkaga nĩkũriganĩrwo nĩ maũndũ marĩa mahĩtũkĩĩte, ngeekĩra kĩyo mũno gũkinyĩra marĩa me mbere yakwa. Nĩ ũndũ ũcio ndĩrutanagĩria gũteng'era ndoreete o mbere nĩ geetha hootane heeo kĩheeo, kĩrĩa arĩ kĩo gwĩtwo nĩ Ngai thĩinĩ wa Kristũ Jesũ thiĩ ngatũũre igũrũ. Rekeei ithuothe arĩa tũgimarĩĩte kĩĩroho twĩciiragie o ro ũguo. No kũngĩkorwo gatagatĩinĩ kaanyu nĩkũrĩ andũ me na rĩciiria rĩngĩ-rĩ, Ngai nĩegũtũma mamenye ũhoro ũcio wega. Rekeei ithuĩ tũthiĩ o na mbere kũrũmia maũndũ marĩa tũrĩkĩĩtie kũgĩa namo.  Aariũ na aarĩ a Ithe witũ, thiagaai o na mbere na kwĩgerekania na niĩ. Rũmagĩrĩraai mĩthiĩre ya arĩa marũmagĩrĩra maũndũ marĩa twamuonereirie. Ũndũ ũrĩa ngũgweta haaha ndanawaria kaingĩ, na rĩu nĩngũũcookera ndĩ na maithori ndĩmwĩre atĩ: mĩikarĩre ya andũ aingĩ nĩtũmĩĩte matuĩke thũ cia gĩkuũ gĩa Kristũ mũtharabainĩ. Mũico wao nĩmakaaniinwo, amu ngai yao no nda. Metĩĩaga na maũndũ o ma kũmaconora, na meciiragia o ũhoro wa indo cia gũũkũ thĩ. Ithuĩ-rĩ, mũciĩ witũ wĩ igũrũ matuinĩ, na twetagĩrĩra mũhonokia witũ Jesũ Kristũ ooke kuuma kuo. Ooka nĩakaagarũra mĩĩrĩ ĩno iitũ ĩkuaga atũme ĩhaanane na mwĩrĩ wake wĩ na riiri, ahũthĩire hinya wake ũrĩa ũtũmaga indo ciothe imwathĩkĩre.