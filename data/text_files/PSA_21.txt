 Kũgaathĩrĩria ũhootani#. Thaburi ĩno yandĩkirwo nĩ Daudi. MWATHANI, mũthamaki nĩakeneetio nĩ we nĩ ũndũ nĩũmũheete hinya; nĩ mũcanjamũku nĩ ũndũ nĩũmũhootanĩire. Nĩũmũhingĩirie ũrĩa erirĩirie na ngoro yake, na ndwagĩĩte kũmũcookeria ũrĩa akũhoeete na mĩromo yake.  Nĩũmũreehithĩirie iraathimo nene, na ũkamwĩkĩra mũtwe thũmbĩ ya thahabu ĩrĩa njega mũno. Aakũhoire muoyo, nawe ũkĩmũhe, ũgĩkĩmuongerera matukũ maingĩ.  Riiri wake nĩ mũnene nĩ ũndũ wa ũrĩa wee ũmũteithĩĩtie; nĩũmũheete ũnene o na igweta. Nĩũmũraathimĩĩte na iraathimo cia gũtũũra nginya tene na tene, na ũgatũma aikarage akeneete nĩ ũndũ wa gũkuonaga.  Nĩ gũkorwo mũthamaki ehokeete o MWATHANI na tondũ wa ũtugi wa Ũrĩa Ũrĩ Igũrũ Mũno ndarĩ hingo akeenyenyeka. Guoko gwaku nĩgũkaanyiita thũ ciaku ciothe; guoko gwaku kwa ũrĩo nĩgũgaakumbata arĩa oothe magũthũire. Rĩrĩa ũkaamoimĩrĩra-rĩ, ũkaamaniina mahaane o ta macinĩĩtwo na mwaki mũnene. Nĩkũmeria ũkaamameria nĩ ũrĩa ũmaraakarĩire MWATHANI naguo mwaki ũmaniine. Nĩũkaaniina ciana ciao ciothe ciehere gũũkũ thĩ; mbeũ yao ĩthire biũ thĩinĩ wa andũ.  O na mangĩbanga ũrĩa megũgwĩka ũũru, matingĩgĩa na ũhootani mĩbangoinĩ ĩyo yao ya ungumania. Nĩ gũkorwo wee nĩũkaamaratha na mĩguĩ yaku, o nginya mahũndũke moore.  Nĩtũgũgũkumia, MWATHANI, nĩ ũndũ wa hinya waku mũnene, o na tũine na tũgaathe ũhoti waku.