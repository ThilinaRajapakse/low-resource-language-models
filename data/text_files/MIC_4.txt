 MWATHANI gwatha thĩ yothe na thaayũ (Isa .-) Atĩrĩĩrĩ, matukũ marĩa magooka, kĩrĩma kĩrĩa Hekaarũ yakĩĩtwo gĩgaakorwo kĩrĩ kĩraihu gũkĩra irĩma ciothe, gĩgaakorwo gĩtũũgĩrĩĩte igũrũ wa ithũngũri ciothe. Ndũũrĩrĩ nyingĩ nĩikoomokagĩra kĩrĩmainĩ kĩu. Andũ aingĩ magooka moige atĩrĩ, “Ũkaai twambate kĩrĩmainĩ kĩa MWATHANI, ũkaai twambate Hekaarũinĩ ya Ngai wa Isiraeli, nĩguo agatũrute ũrĩa ekwenda twĩkage, nĩ geetha tũthiage na njĩra ciake. Nĩ gũkorwo ũrutani wa MWATHANI uumaga Zayuni, na MWATHANI aaragĩria andũ ũhoro wake arĩ Jerusalemu!”  Nĩagaatuithania andũ aingĩ, na nĩakaiguithania ndũũrĩrĩ irĩ hinya cia kũraaya. Nacio iture hiũ ciacio cia njora ituĩke mĩraaũ, na iture matimũ maacio matuĩke tũhiũ twa gũceeha. Gũtirĩ rũũrĩrĩ rũgaacooka kũrũa na rũrĩa rũngĩ, na itigaacooka kũhaarĩria mbaara.  O mũndũ agaatũũraga na thaayũ mĩgũndainĩ yake ya mĩthabibũ na ya mĩkũyũ, na gũtirĩ mũndũ ũgaatũma etigĩre. MWATHANI Mwene Hinya Wothe nĩ we wĩranĩire maũndũ macio. O rũũrĩrĩ rũthaathayagia na rũgaathĩkĩra ngai yaruo, no ithuĩ tũrĩthaathayagia na twathĩkagĩre MWATHANI Ngai witũ tene na tene. Aisiraeli nĩmagaacooka kuuma ithaamĩrio MWATHANI ekuuga atĩrĩ, “Ihinda rĩu rĩakinya nĩngaacookanĩrĩria arĩa herithĩĩtie, o arĩa manyamaarĩkĩire ithaamĩrioinĩ. Andũ acio nĩ arĩa matuĩtwo ithua na marĩ kũraaya na mũciĩ, no nĩngaambĩrĩria ũtũũro ũngĩ mwerũ na acio matigarĩĩte, na nĩmagaatuĩka rũũrĩrĩ rũnene mũno. Ngaatũũra ndĩmaathaga me kũu kĩrĩmainĩ gĩa Zayuni kuuma hĩndĩ ĩyo nginya tene na tene.” Nawe Jerusalemu, kũrĩa Ngai atariĩ ta mũrĩithi, e gathũrũmũndũinĩ ka mũnaara, arangagĩra andũ aake, nĩũgaatuĩka o rĩngĩ itũũra inene rĩa ũthamaki ũrĩa warĩ waku. Rĩu-rĩ, nĩ kĩĩ kĩratũma ũrĩre wanĩrĩire ũguo? Ũrathĩĩnĩka nĩkĩ ta mũtumia ũrarũmwo aciare? Kana nĩ tondũ ndũrĩ na mũthamaki, na agũtaari nĩmakuĩte? Inyuĩ andũ a Jerusalemu, mwĩnyogondeei na mũcaaye ta mũtumia ũrarũmwo aciare, nĩ gũkorwo rĩu nĩmũkuuma itũũrainĩ mũthiĩ mũgatũũre na kũu werũinĩ. Mũgũthiĩ Babiloni, no mũrĩ kũu, MWATHANI nĩakaamũhonokia kuuma mookoinĩ ma thũ cianyu. Ndũũrĩrĩ nyingĩ nĩciũnganĩĩte imũũkĩrĩre. Iroiga atĩrĩ, “No mũhaka itũũra rĩa Jerusalemu rĩanangwo! Nĩtũkwĩrorera itũũra rĩĩrĩ rĩanangĩkĩĩte. No ndũũrĩrĩ icio itiũĩ rĩciiria rĩa MWATHANI; itiũĩ atĩ MWATHANI abangĩĩte acicookanĩrĩrie hamwe aciherithie o ta ũrĩa ngano ĩtwaragwo ihũũrĩroinĩ.”  MWATHANI egũkiuga atĩrĩ, “Andũ a Jerusalemu, ũkĩraai mũkaherithie thũ cianyu. Nĩngũmũhe hinya mũhaane ndeegwa i na hĩa cia kĩgera na mahũngũ ma gĩcango. Nĩmũgũthethera ndũũrĩrĩ nyingĩ, na ũtonga ũrĩa cianagia naguo na njĩra ya ũtuunyani nĩmũkũnengera, niĩ Mwathani wa thĩ yothe.”