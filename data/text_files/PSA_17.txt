 Mũndũ ũtarĩ ũcuuke kũhooya ũteithio#. Thaburi ĩno nĩ ihooya rĩa Daudi. MWATHANI, igua kĩhooto gĩa ikaya rĩakwa, ikaya rĩakwa rĩa ũteithio rĩthikĩrĩrie. Tega matũ ũigue ngĩkũhooya na kanua gatarĩ na ũhinga. Ituĩro rĩaku rĩrondirĩrĩra; maitho maaku marona ũhoro ũrĩa mũrũngĩrĩru.  Nĩũgereetie ngoro yakwa, na ũkambaara ũtukũ wothe; ũthuuthuurĩĩtie o biũ, na nduone kanyita ka ũũru o na kaniini, kanua gaakwa gatiheenanagia. Ndongoreetio nĩ uuge wa kanua gaaku-rĩ, nĩndĩyoneire ciĩko cia andũ, na ngaaga kũrũmĩrĩra njĩra cia arĩa mahũthagĩra hinya. Makinya maakwa maikaraga marũmĩĩtie njĩra ciaku, na matirĩ matindirũka.  Nĩndagũkaĩra, wee Ngai, tondũ wee nĩũkũnjĩtĩka; nyinamĩrĩria gũtũ gwaku, ũigue ndeto ciakwa. Nyonia wendo waku wa magegania ũrĩa ũtagarũrũkaga; wee ũhonokagia na guoko gwaku kwa ũrĩo arĩa mooragĩra harĩ we nĩguo ũmateithie kuuma harĩ thũ ciao. Menyerera o ta kĩũma kĩa riitho rĩaku; hitha rungu rwa mathagu maaku, ndikanyiitwo nĩ andũ ooru arĩa maratharĩkĩra, o acio thũ ciakwa njũru ta kĩ arĩa mandigiicĩirie mĩena yothe.  Ngoro ciao itirĩ na tha; tũnua twao twaragia na mwĩtĩĩo. No kũũhĩta marahĩta, na rĩu nĩmandigicĩirie; mweke wa kũũnũnda nĩguo rĩu maracaria. Mahaana o ta mũrũũthi mũhũũtu ũgĩcaria gĩa kũrĩa, kana ta mũrũũthi mwĩthĩ woheirie kĩrĩa ũrenda kũnyiita.  Arahũka, MWATHANI; ng'ethanĩra na thũ ciakwa, ũcitoorie! Honokia muoyo wakwa na rũhiũ rwaku rwa njora kuuma harĩ thũ. Honokia, MWATHANI, na guoko gwaku kuuma harĩ andũ arĩa muoyoinĩ ũyũ marĩ na kĩrĩa gĩothe mangĩenda. Maherithie na mĩnyamaaro ĩrĩa ũmaigĩire; o na ũmĩkinyĩrie ciana ciao, o na ciana cia ciana ciao.  No niĩ-rĩ, ũthiũ waku nĩndĩrĩwonaga, nĩ ũndũ niĩ ndikũhĩtĩirie; rĩrĩa narĩo ndarahũka, nĩndĩrĩiguaga njiganĩire tondũ wĩ hamwe na niĩ.