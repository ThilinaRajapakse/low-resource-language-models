 Gũkaanio kwa mũthia na ngeithi  Rĩĩrĩ nĩrĩo ihinda rĩa gatatũ ngoreetwo ngĩũka kwanyu. Ũndũ o wothe ũrĩa ũkwĩrwo nĩwĩkĩĩtwo no mũhaka ũkorwo na aira eerĩ kana atatũ, o ta ũrĩa maandĩko moigĩĩte. O mbere nĩndakaanirie andũ arĩa meehĩĩtie marĩ hamwe na andũ arĩa angĩ oothe; rĩu ndĩrandĩka ndĩmakaanie o na itarĩ kuo, o ta ũrĩa ndamakaanirie ihinda rĩa keerĩ rĩrĩa twarĩ na inyuĩ, na ndĩmeere atĩ gũtirĩ mũndũ o na ũmwe itakaaherithia, tondũ nĩmũrooria muonio na kĩhooto atĩ Kristũ nĩaragia arĩ thĩinĩ wakwa. Ndakoragwo aagĩĩte hinya akĩruta wĩra harĩ inyuĩ, no nĩkuonania oonanagia hinya wake. Tondũ o na akorwo nĩambirwo mũtĩ igũrũ nĩ ũndũ wa kwaga hinya, nĩatũũraga muoyo nĩ ũndũ wa hinya wa Ngai. O na ithuĩ nĩtwagire hinya nĩ ũndũ wa kũnyiitana hamwe naake, na ithuĩ hamwe na inyuĩ nĩtũtũũraga muoyo hamwe na Kristũ na ũndũ wa hinya wa Ngai. Mwĩroreei na mwĩgerie muone kana nĩmũrũmĩĩtie wĩtĩkio wanyu. Kaĩ mũtooĩ atĩ Kristũ Jesũ arĩ thĩinĩ wanyu? Angĩkorwo tiguo mũkĩrĩ ahoote. Ngwĩhoka nĩmũkuona atĩ ithuĩ tũtihooteetwo. Nĩtũhooyaga Ngai atĩ mũtikeehie, no ti geetha tuonanie atĩ nĩtũhootanĩĩte, no nĩ geetha mwĩkage ũrĩa kwagĩrĩire, o na angĩkorwo nĩtũkuoneka ta tũhooteetwo. Amu tũtingĩhota gwĩka ũndũ ũtaagĩrĩire, no twĩkire ũrĩa wagĩrĩire. Hĩndĩ ĩrĩa tũtarĩ na hinya na inyuĩ mwĩ naguo-rĩ, nĩtũiguaga tũkeneete. O na nĩngĩ nĩtũmũhooyagĩra mũtuĩke aagĩrĩru. Kĩrĩa kĩratũma nyandĩke ũhoro ũyũ o na ndĩ kũraaya na inyuĩ-rĩ; nĩguo hĩndĩ ĩrĩa ngooka ndikaanooneke ta ndĩrathana na hinya ngĩhũthĩra ũhoti ũrĩa heetwo nĩ Mwathani wa gũthondeka, no ti wa gũthũũkia. Ngĩrĩĩkia aariũ na aarĩ a Ithe witũ, ngũmwĩra mũtigwo na wega! Thiagaai na mĩthiĩre ĩrĩa yagĩrĩire; thikagĩrĩriai mataaro maakwa; iguanagaai; ikaranagiai na thaayũ na Ngai wa wendo na thaayũ nĩarĩkoragwo hamwe na inyuĩ. Geithaniai inyuothe na ngeithi cia kũmumunyana. Andũ oothe a Ngai nĩmamũgeithia. Wega wa Mwathani witũ Jesũ Kristũ, na wendani wa Ngai, na ngwatanĩro ya#. Na ngwatanĩro ya: Kana; kũnyiitanĩra thĩinĩ wa. Roho Mũtheru iroikara na inyuĩ inyuothe.