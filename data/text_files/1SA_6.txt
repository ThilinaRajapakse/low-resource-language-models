 Ithandũkũ rĩa Kĩrĩĩkanĩro gũcookerio Aisiraeli Thuutha wa Ithandũkũ rĩa Kĩrĩĩkanĩro kĩa MWATHANI gũikara bũrũriinĩ wa Afilisiti mĩeri mũgwanja, Afilisiti magĩĩta athĩnjĩri nga ciao na aragũri makĩmooria atĩrĩ, “Tũgwĩka atĩa na Ithandũkũ rĩa Kĩrĩĩkanĩro kĩa MWATHANI? Tũngĩrĩcookia kũrĩa riumĩĩte-rĩ, tũngĩrĩcookia na kĩ?” Nao magĩcookia atĩrĩ, “Mũngĩcookia Ithandũkũ rĩa Kĩrĩĩkanĩro kĩa Ngai wa Isiraeli, no mũhaka mũmũcookerie hamwe na kĩheeo gĩa kũhoroheria meehia maanyu. Ithandũkũ rĩu rĩtingĩcookio rĩtarĩ na kĩheeo. Ĩyo no yo njĩra ĩrĩa ĩngĩtũma mũhonio, na mũmenye kĩrĩa gĩtũmĩĩte athiĩ na mbere kũmũherithia.” Andũ makĩũria atĩrĩ, “Tũngĩmũtwarĩra kĩheeo gĩa kũhoroheria meehia maitũ kĩhaana atĩa hiihi?” Nao makĩmacookeria atĩrĩ, “Tũnyamũ tũtaano twa thahabu tũtariĩ ta ngaaĩ icio, na tũmĩhianano tũtaano twa thahabu twa tũbĩa, o ta ũrĩa anene acio a Afilisiti maigana. Nĩ gũkorwo inyuothe o na anene aanyu, mũhũũrĩĩtwo na ihũũra rĩa mũthemba o ro ũmwe. No nginya mũthondeke tũmĩhianano tũu twa ngaaĩ na twa tũbĩa tũu tũranyariira bũrũri wanyu, na no mũhaka mũtĩĩe Ngai wa Isiraeli. Hiihi nĩegũtiga kũmũherithia inyuĩ eene, ngai cianyu, o na bũrũri wanyu. Mũgũkĩũmia ngoro cianyu ta ũrĩa mũthamaki wa Misiri na Amisiri moomirie ngoro ciao nĩkĩ? Tondũ-rĩ, Ngai arĩĩkia kũmaherithia mũno-rĩ, noguo meetĩkĩririe Aisiraeli moime Misiri. Tondũ ũcio thondekaai ngaari njerũ. Mũcooke muoe ng'ombe igĩrĩ itarĩ ciekĩrwo icooki mũcioherere ngaariinĩ ĩyo, natuo tũcaũ twacio mũtũinũkie, mũtũhingĩre kiugũinĩ. Mũcooke muoe Ithandũkũ rĩa Kĩrĩĩkanĩro kĩa MWATHANI mũrĩigĩrĩre igũrũ wa ngaari ĩyo. Natuo tũmĩhianano twa thahabu tũrĩa mũkũmũtwarĩra tũrĩ kĩheeo gĩa kũhoroheria meehia maanyu mũtwĩkĩre gathandũkũinĩ, mũkaige hakuhĩ na Ithandũkũ rĩu. Mwarĩĩkia gwĩka ũguo, mũrekererie ngaari ĩyo ĩĩthiĩre. Mũbaare na kũrĩa ĩgũthiĩ; ĩngĩthiĩ ĩroreete itũũra rĩa Bethi Shemeshi, ũguo nĩkuuga atĩ nĩ Ngai wa Isiraeli ũtũreehithĩirie ũũru ũcio mũnene ũguo. No ingĩaga gwĩka ũguo, nĩtũkaamenya atĩ ti we ũtũreehithĩirie ũũru ũcio; ũndũ ũcio warĩ o mũtino tu.” Nao andũ magĩgĩĩka o ta ũrĩa meerirwo; makĩoya ng'ombe igĩrĩ igũkamwo magĩcioherera ngaariinĩ, natuo tũcaũ twacio magĩtũhingĩra kiugũ. Makĩigĩrĩra Ithandũkũ rĩa Kĩrĩĩkanĩro ngaari igũrũ, hamwe na gathandũkũ karĩa kaarĩ na mĩhianano ya thahabu ya tũbĩa na ngaaĩ. Ng'ombe icio ikĩgwata njĩra iroreete Bethi Shemeshi itegũkerũra na kũngĩ. Ciathiaga ikĩanagia. Nao anene a Afilisiti magĩcirũmĩrĩra nginya mũhakainĩ wa Bethi Shemeshi. Na rĩĩrĩ, andũ a Bethi Shemeshi nĩkũgetha maagethaga ngano gĩtuambainĩ. Rĩrĩa mainamũkire makĩona Ithandũkũ rĩu, magĩkena mũno. Nayo ngaari ĩyo ĩgĩkinya mũgũnda wa mũndũ wetagwo Joshua, waikaraga Bethi Shemeshi, ĩkĩrũũgama hakuhĩ na handũ haarĩ na ihiga inene. Nao andũ arĩa maarĩ ho magĩatũranga mĩtĩ ya ngaari ĩyo, magĩthĩnja ng'ombe icio, makĩrutĩra MWATHANI igongoona rĩa njino. Nao Alawii makĩruta Ithandũkũ rĩa Kĩrĩĩkanĩro kĩa MWATHANI na gathandũkũ karĩa kaarĩ na tũmĩhianano twa thahabu, magĩciigĩrĩra igũrũ wa ihiga rĩu inene. Nao andũ a Bethi Shemeshi makĩrutĩra MWATHANI magongoona ma njino na magongoona mangĩ mũthenya ũcio. Nao anene acio ataano a Afilisiti moona ũguo, magĩcooka Ekironi mũthenya o ro ũcio. Afilisiti maatwarire mĩhianano ĩyo ĩtaano ya ngaaĩ ĩthondekeetwo na thahabu kũrĩ MWATHANI ĩrĩ ta kĩheeo gĩa kũhoroheria meehia maao. O mũhianano warũũgamagĩrĩra o itũũra rĩa matũũra maao marĩa mataano, nĩ mo: Ashidodu, Gaza, Ashikeloni, Gathu, na Ekironi. O natuo tũbĩa twa thahabu tũrĩa maatũmire twaiganaga o ta ũrĩa matũũra marĩa maathagwo nĩ anene acio ataano a Afilisiti maiganaga, marĩa mairigĩirwo na thingo cia hinya o na marĩa mataarĩ mairigĩre. Ihiga rĩu inene, rĩrĩa maigĩrĩire Ithandũkũ rĩa Kĩrĩĩkanĩro kĩa MWATHANI, rĩrĩ o ho mũgũndainĩ wa Joshua kũu Bethi Shemeshi nginyagia ũũmũũthĩ ta ũira wa ũrĩa gwekĩkire. Naake MWATHANI akĩũraga andũ mĩrongo mũgwanja#. Andũ mĩrongo mũgwanja: Maandĩko ma Kĩhibirania moigaga andũ ngiri mĩrongo ĩtaano na mĩrongo mũgwanja (,). a Bethi Shemeshi nĩ ũndũ nĩmaarorire thĩinĩ wa Ithandũkũ rĩa Kĩrĩĩkanĩro. Nao andũ makĩrĩra mũno nĩ kĩeha, nĩ ũndũ MWATHANI nĩoragĩĩte andũ aingĩ gatagatĩinĩ kaao. Ithandũkũ rĩa Kĩrĩĩkanĩro rĩrĩ Kiriathu Jearimu Nĩ ũndũ ũcio, andũ a Bethi Shemeshi magĩkiuga atĩrĩ, “Nũũ ũngĩkĩhota kũrũũgama mbere ya MWATHANI, Ngai ũyũ mũtheru? Tũngĩmũtũma kũrĩ ũ nĩguo atweherere?” Magĩkĩrekia andũ mathiĩ kũrĩ andũ a Kiriathu Jearimu makoige atĩrĩ, “Afilisiti nĩmacookeetie Ithandũkũ rĩa Kĩrĩĩkanĩro kĩa MWATHANI. Ikũrũkaai mũrĩgĩre.”