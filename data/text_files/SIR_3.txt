 Mawĩra ma ciana kũrĩ aciari Ciana, nĩ niĩ thooguo taathikĩrĩriai; ũrĩa ndamwĩra-rĩ, ĩkaai guo na nĩmũgũtũũra muoyo, amu Mwathani nĩaheete maithe ũnene wa gwatha ciana ciao, na agaatha ciana ciathĩkagĩre maanyina. Mũndũ ũrĩa wathĩkagĩra ithe nĩohagĩrwo meehia, na ũrĩa ũheaga nyina gĩtĩĩo nĩeigagĩra ũtonga mũingĩ mũno. Mũndũ ũrĩa ũheaga ithe gĩtĩĩo, ciana ciake nĩikaamũkenia, na ahooya Mwathani nĩakaamũigua. Mũndũ ũrĩa ũkumagia ithe nĩagaatũũra matukũ maingĩ; mũndũ ũrĩa wathĩkagĩra Mwathani nĩacanjamũraga nyina, na arĩtungatagĩra aciari aake ta arĩ ndungata yao.  He aciari gĩtĩĩo na mĩario na ciĩko nĩ geetha magaakũraathima. Amu kĩraathimo kĩa aciari nĩgĩĩkagĩra mĩciĩ ya ciana ciao hinya, kĩrumi kĩao kĩniinaga o na mũthingi wa mĩciĩ ya ciana ciao. Ndũkaanae kwĩgoocithia na ũndũ wa gũconorithia thooguo, amu gĩconoko gĩa thooguo ti ũgooci waku. Tondũ ũgooci wa mũndũ uumaga harĩ gũtĩĩa ithe, na nĩ ũndũ wĩ thoni ciana kwaga gwathĩkĩra maanyina. Mwana wakwa, teithagia thooguo ũkũrũinĩ wake, ndũkaanatũme aigue kĩeha rĩrĩa rĩothe e muoyo. O na angĩaga mũtaũkĩre wa maũndũ-rĩ, wee mũkirĩrĩrie; ndũkaanamũnyarare atĩ nĩ tondũ wĩ na hinya na ũgima wa mwĩrĩ. Amu Mwathani ndakaariganĩrwo nĩ tha ciaku harĩ thooguo; na ũndũ ũcio nĩũgaatũma woherwo meehia maaku. Hĩndĩ ĩrĩa ũgaakorwo wĩ mathĩĩnainĩ, Mwathani nĩakaaririkana tha ciaku na nĩagaagũteithĩrĩria; meehia maaku magaatweka o ta ira rĩrĩa kũrĩ riũa. Mũndũ ũrĩa ũtiganagĩria aciari aake kana akameeka ũndũ wa kũmaraakaria-rĩ, nĩ ta akoragwo akĩruma Mwathani; na nĩanyiitĩĩtwo nĩ kĩrumi kĩa Mwathani. Wĩnyiihia Mwana wakwa, ĩkaga maũndũ maaku moothe na wĩnyiihia, na andũ arĩa Ngai eetĩkĩrĩĩte nĩmegũkwenda.#. Na andũ arĩa Ngai eetĩkĩrĩĩte nĩmegũkwenda: Kana; na andũ nĩmegũkwenda gũkĩra arĩa maheanaga na ũitangi.  O ũrĩa ũragĩa igweta-rĩ, noguo wagĩrĩirwo nĩkwĩnyiihia; na hĩndĩ ĩyo Mwathani nĩegũkena nĩ ũndũ waku. Andũ aingĩ nĩ anene na me hinya, no hitho cia Ngai ihithũragĩrio arĩa menyiihagia.#. Maandĩko mamwe nĩmoongagĩrĩra kamũhari ga . Amu hinya wa Mwathani nĩ mũnene, na nĩagoocagwo nĩ arĩa menyiihagia. Maũndũ marĩa maritũ tiga kũgeria gũtaũkĩrwo nĩ mo, kana ũgerie gũthuuthuuria maũndũ marĩa makĩrĩĩte ũmenyo waku.  Watho ũrĩa ũheetwo ũrũmĩrĩre. Ndũbataire kũmenya maũndũ marĩa mahithe. Tigana na maũndũ marĩa matarĩ ma wĩra waku. Atĩrĩĩrĩ, maũndũ marĩa ũguũrĩirio-rĩ, nĩmakĩrĩĩte hinya wa andũ wa gũtaũkĩrwo. Andũ aingĩ maanahĩtithio nĩ mwĩĩro wao; meciiria maao mahĩtanu nĩmahĩtithĩĩtie matua maao. Angĩkorwo ndũrĩ maitho, ndũngĩona; ũngĩkorwo ũtarĩ na ũmenyo, ndũgeetue wĩ naguo.#. Maandĩko mamwe matirĩ kamũhari ga .  Rũng'athio rũreehage maciaro mooru, na mũndũ o wothe ũthaakaga na ũgwati ooragagwo nĩguo. Mũndũ mũng'athia nĩagĩaga na mathĩĩna maingĩ mũno, na mũndũ mwĩhia akĩragĩrĩria o kwĩhia. Mathĩĩna marĩa makoragĩrĩra andũ etĩĩi; matirĩ kĩhonia, tondũ waganu nĩũrũmĩĩte biũ thĩinĩ wao. Andũ arĩa oogĩ merutaga na thimo na ngerekano. Nĩmathikagĩrĩria wega tondũ nĩmeendaga kwĩruta. Gũtuga athĩĩni Gũtuga athĩĩni kũniinaga meehia, o ta ũrĩa maaĩ mangĩhoria mwaki ũkĩrĩrĩmbũka. Mũndũ ũrĩa wĩkaga andũ arĩa angĩ ciĩko njega akoragwo agĩciiria ũhoro wa matukũ ma thuutha, amu nĩagaateithĩrĩrio angĩkoona thĩĩna.