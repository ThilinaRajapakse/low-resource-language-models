 Mbĩĩrĩra gũkorwo ĩtarĩ kĩndũ (Mat .-; Mar .-; Luk .-) Na rĩĩrĩ, mũthenya wa Kiumia rũũciinĩ tene, kũrĩ o na nduma, Mariamu Mũmagidali agĩthiĩ mbĩĩrĩrainĩ, akĩona ihiga rĩrĩa rĩaigĩĩtwo mũromoinĩ rĩthengeetio. Agĩteng'era kũrĩ Simoni Petero, o na kũrĩ mũrutwo ũrĩa Jesũ eendeete, akĩmeera atĩrĩ, “Nĩmathengeetie Mwathani mbĩĩrĩrainĩ, na tũtiũĩ kũrĩa mamũigĩĩte!” Naake Petero na mũrutwo ũcio ũngĩ magĩthiĩ mbĩĩrĩrainĩ mateng'ereete, no mũrutwo ũcio ũngĩ agĩkĩria Petero ihenya, agĩkinya mbĩĩrĩrainĩ mbere. Akinya akĩinamĩrĩra, agĩcũũthĩrĩria thĩinĩ akĩona nguo iria cioheete mwĩrĩ wa Jesũ, no ndatoonyire. Naake Simoni Petero ũrĩa warĩ thuutha akinya, akĩingĩra mbĩĩrĩra thĩinĩ o rĩmwe. Akĩona cuka wa gataani wĩ hau thĩ, naguo taama ũrĩa woheete Jesũ mũtwe, warĩ o hau hakuhĩ na cuka ũcio. Taama ũcio ndwarĩ hamwe na cuka ũcio wa gataani, no wakũnjĩĩtwo ũkaigwo handũ wĩ wiki. Hĩndĩ ĩyo mũrutwo ũcio ũngĩ ũrĩa wakinyĩĩte mbĩĩrĩrainĩ mbere ya Petero, o naake agĩtoonya thĩinĩ, akĩona na agĩĩtĩkia. (Kinya hĩndĩ ĩyo matiakoreetwo mataũkĩirwo nĩ maandĩko atĩ no mũhaka ariũke oime kũrĩ arĩa akuũ.) Arutwo acio magĩcooka makĩinũka kwao. Jesũ kuumĩrĩra Mariamu Mũmagidali (Mat .-; Mar .-) Na rĩĩrĩ, Mariamu arũũgamĩĩte hau mbĩĩrĩrainĩ akĩrĩraga, nĩainamĩrĩire agĩcũũthĩrĩria mbĩĩrĩra thĩinĩ. Naake akĩona araika eerĩ me na nguo njerũ maikarĩĩte harĩa mwĩrĩ wa Jesũ warĩ, ũmwe agaikara mũtweinĩ na ũrĩa ũngĩ magũrũinĩ. Nao makĩmũũria atĩrĩ, “Mũtumia, nĩ kĩĩ kĩrakũrĩria?” Naake agĩcookia atĩrĩ, “Nĩ tondũ nĩmeehereetie Mwathani wakwa, na ndiũĩ kũrĩa mamũigĩĩte!” Mariamu arĩĩkia kuuga ũguo akĩĩhũgũra na thuutha akĩona Jesũ arũũgamĩĩte hau, no we ndamenyaga atĩ nĩ Jesũ. Naake Jesũ akĩmũũria atĩrĩ, “Mũtumia, nĩ kĩĩ kĩrakũrĩria? Nũũ ũracaria?” Mariamu agĩciiria atĩ mũndũ ũcio nĩ mũrĩmi wa mũgũnda ũcio agĩkĩmwĩra atĩrĩ, “Mũthuuri ũyũ, ũngĩkorwo nĩ we ũramweheririe, njĩĩra harĩa ũramũigire thiĩ ngamũkuue.” Hĩndĩ ĩyo Jesũ akĩmwĩta, “Mariamu!” Naake Mariamu akĩĩhũgũra na kũrĩ we, agĩcookia na Kĩhibirania atĩrĩ, “Raboni!” (Na ũguo nĩkuuga, “Mũrutani”). Jesũ akĩmwĩra atĩrĩ, “Tiga kũũnyiita, amu ndirĩ ndĩrambata kũrĩ Awa. Ĩndĩ thiĩ kũrĩ aariũ a Awa ũmeere atĩ nĩndĩrambata kũrĩ Awa na no we Ithe wanyu, na kũrĩ Ngai wakwa, na no we Ngai wanyu.” Naake Mariamu Mũmagidali agĩthiĩ akĩĩra arutwo a Jesũ atĩ nĩoneete Mwathani, na akĩmeera maũndũ moothe marĩa eerĩĩtwo nĩ we. Jesũ kuumĩrĩra arutwo aake (Mat .-; Mar .-; Luk .-) Na mũthenya o ro ũcio wa kiumia hwaĩinĩ, arutwo a Jesũ maikarĩĩte mehingĩire nyũmba tondũ nĩmeetigagĩra anene a Ayahudi. Na rĩĩrĩ, hĩndĩ ĩyo Jesũ agĩũka akĩrũũgama gatagatĩ kaao akĩmeera atĩrĩ, “Thaayũ ũrogĩa na inyuĩ.” Arĩĩkia kuuga ũguo akĩmoonia mooko maake o na mbaru ciake. Nao makĩiyũrwo nĩ gĩkeno nĩ ũndũ wa kuona Mwathani. Naake Jesũ akĩmeera o rĩngĩ atĩrĩ, “Thaayũ ũrogĩa na inyuĩ. O ta ũrĩa Awa aandũmire, noguo o na niĩ ndamũtũma.” Hĩndĩ ĩyo akĩmahuuhĩrĩria mĩhũũmũ yake akĩmeera atĩrĩ, “Amũkĩraai Roho Mũtheru.  Arĩa oothe mũrĩohagĩra meehia maao nĩmarĩohagĩrwo, na arĩa oothe mũtarĩohagĩra meehia maao matirĩohagĩrwo.” Jesũ na Toma Na rĩĩrĩ, Toma ũmwe, wa arutwo arĩa ikũmi na eerĩ, (ũrĩa wetagwo wa Mahatha), ndaarĩ nao hĩndĩ ĩyo Jesũ ookire. Arutwo acio angĩ magĩkĩmwĩra atĩrĩ, “Nĩtuoneete Mwathani!” Naake Toma akiuga atĩrĩ, “Itangĩona irema cia mĩcumaarĩ iria i mookoinĩ maake, na njikie kĩara gĩakwa iremainĩ icio cia mĩcumaarĩ, o na njikie guoko mbaruinĩ ciake, ndingĩĩtĩkia.” Na rĩĩrĩ, thuutha wa mĩthenya ĩnaana arutwo maikarĩĩte hamwe nyũmba thĩinĩ rĩngĩ, na Toma aarĩ hamwe nao. Mĩrango yarĩ mĩhinge, no Jesũ akĩmoimĩrĩra akĩrũũgama gatagatĩ kaao, akĩmeera atĩrĩ, “Thaayũ ũrogĩa na inyuĩ.” Agĩcooka akĩĩra Toma atĩrĩ, “Rora mooko maakwa, na ũikie kĩara gĩaku iremainĩ ici, o na ũtambũrũkie guoko ũgũikie mbaruinĩ ciakwa, nĩ geetha ũthirwo nĩ nganja icio ciaku, wĩtĩkie!” Naake Toma akĩmũcookeria atĩrĩ, “Mwathani wakwa na Ngai wakwa!” Jesũ akĩmũũria atĩrĩ, “Wetĩkia tondũ nĩwanyona? Kũraathimwo nĩ arĩa meetĩkagia o na matooneete!” Bata wa ibuku rĩĩrĩ Nĩkũrĩ ciama ingĩ nyingĩ Jesũ aaringire arutwo aake makĩyonagĩra itaandĩkĩĩtwo thĩinĩ wa ibuku rĩĩrĩ. Ici irĩ ho ciandĩkĩĩtwo nĩ geetha mwĩtĩkie atĩ Jesũ nĩ we Mesia, Mũrũ wa Ngai, na nĩ ũndũ wa kũmwĩtĩkia mũgĩe na muoyo.