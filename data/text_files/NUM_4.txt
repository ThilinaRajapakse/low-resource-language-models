 Mawĩra ma Alawii a mbarĩ ya Kohathu Ningĩ MWATHANI akĩĩra Musa na Harũni matare Alawii a mbarĩ ya Kohathu kũringana na nyũmba ciao, aandĩke arũme oothe a kuuma mĩaka mĩrongo ĩtatũ nginya mĩrongo ĩtaano, arĩa mangĩhota gũtungatĩra Hema ya gũtũnganwo. Ũtungatarĩ wao ũrĩkoragwo ũkoniĩ indo iria theru mũno. MWATHANI akĩĩra Musa maũndũ maya: Ihinda rĩa gũtharia kambĩ rĩakinya, Harũni na aariũ aake marĩtoonyaga Hemainĩ magacuurũria mbathiya ĩrĩa ĩ mbere ya Ithandũkũ rĩa Kĩrĩĩkanĩro, magacooka makahumbĩra ithandũkũ rĩu nayo. Magacooka makarĩhumbĩra na rũũa rũrĩa rwega rwa mbũri, makaigĩrĩra mbathiya ya rangi wa mburuu igũrũ, magacooka magatoonyia mĩtĩ ya kũrĩkuua. Ningĩ nĩmarĩaraga gĩtambaya kĩa rangi wa mburuu methaini ya mũgate ũrĩa ũrutĩirwo MWATHANI, makaigĩrĩra igũrũ wakĩo thaani, mbakũri cia ũbaani, mbakũri cia mĩhothi, na ndigithũ cia ndibei ya igongoona. No mũhaka gũkoragwo kwĩ mĩgate meethainĩ. Magacooka makaara gĩtambaya gĩtuune igũrũ wa indo icio ciothe, na hĩndĩ ciothe magacihumbĩra na rũũa rũrĩa rwega, magacooka magatoonyia mĩtĩ ya gũkuua meetha ĩyo. Ningĩ makooya gĩtambaya kĩa rangi wa mburuu makahumbĩra mũtĩ wa gũcuuria mataawa, wĩ na mataawa maguo, mĩĩhato, turee, o hamwe na tũnyamũ tũrĩa twĩkĩragwo maguta ma mĩtamaiyũ tuothe. Makawoha wothe hamwe na indo ciaguo ciothe na rũũa rũrĩa rwega, magacooka makaũigĩrĩra mĩtĩinĩ ya kũũkuua. Thuutha wa ũguo magatambũrũkia gĩtambaya kĩa rangi wa mburuu igũrũ wa kĩgongoona kĩrĩa gĩa thahabu, magakĩhumbĩra igũrũ na rũũa rũrĩa rwega, magacooka magatoonyia mĩtĩ ya gũgĩkuua. Ningĩ makooya indo ciothe iria ihũthagĩrwo thĩinĩ wa Handũ Harĩa Hatheru, magacioha na gĩtambaya kĩa rangi wa mburuu, magacihumbĩra igũrũ na rũũa rũrĩa rwega, magacooka magaciigĩrĩra mĩtĩinĩ ya gũcikuua. Ningĩ makaruta mũhu kĩgongoonainĩ, magakĩhumbĩra na nguo ya rangi wa babũ. Magacooka makaigĩrĩra igũrũ wakĩo indo ciothe iria ihũthagĩrwo gũgĩtungatĩrwo kĩgongoonainĩ, na nĩcio: ngĩo, njibe cia mĩtheece, iciko cia tĩĩri, na mbakũri. Marĩĩkia gwĩka ũguo magacihumbĩra ciothe na rũũa rũrĩa rwega, na magatoonyia mĩtĩ ya gũkuua. Ihinda rĩa gũtharia kambĩ rĩakinya, mbarĩ ya Kohathu ĩgooka ĩgakuua indo iria theru Harũni na aariũ aake marĩĩkia gũcihumbĩra o hamwe na indo ciacio ciothe. No mbarĩ ya Kohathu ndĩkaanahuutie indo icio theru ndĩkaanakue. Macio nĩ mo mawĩra ma mbarĩ ya Kohathu rĩrĩa rĩothe Hema ĩgũthaamio. Naake Eleazaru mũrũ wa Harũni, mũthĩnjĩri Ngai, nĩ we ũrĩroraga Hema yothe, maguta ma mataawa, ũbaani, maguta ma kwamũrana, mĩhothi ya irio, na indo ciothe iria i thĩinĩ wa Hema iria irĩĩkĩĩtie kwamũrĩrwo MWATHANI. MWATHANI akĩĩra Musa na Harũni atĩrĩ, “Mũtikaareke andũ a mbarĩ ya Kohathu mooragwo nĩ ũndũ wa gũkuhĩrĩria indo iria theru mũno. Nĩguo ũndũ ũcio ũrigĩrĩrio, Harũni na aariũ aake marĩtoonyaga thĩinĩ, makamahe o mũndũ wĩra wake, na makamwĩra kĩrĩa egũkuua. No rĩĩrĩ, andũ a mbarĩ ya Kohathu mangĩtoonya thĩinĩ wa Hema moone athĩnjĩri Ngai makĩhaarĩria indo nĩguo ithaamio, no gũkua magakua.” Wĩra wa Alawii a mbarĩ ya Gerishoni Ningĩ MWATHANI akĩĩra Musa atare Alawii a mbarĩ ya Gerishoni kũringana na nyũmba ciao, na aandĩke marĩĩtwa ma arũme oothe a kuuma mĩaka mĩrongo ĩtatũ nginya mĩrongo ĩtaano, arĩa mangĩhota gũtungatĩra Hema ya gũtũnganwo. Acio nĩ o meehokeirwo gũkuuaga indo ici: Hema gũtũnganwo na kĩrĩa kĩamĩgitĩĩte na thĩinĩ na igũrũ, rũũa rũrĩa rwega rũmĩhumbĩire igũrũ, mbathiya cia harĩa hatoonyagĩrwo, mbathiya na mĩhĩndo ya nja ĩrĩa ĩthiũrũrũkĩirie Hema o hamwe na kĩgongoona, mbathiya iria i mũromoinĩ wa nja ĩyo, hamwe na indo ciothe iria ihũthagĩrwo cia kũrũũgamia indo icio. O nĩ o marĩrutaga wĩra o wothe ũngĩbatarania wa indo icio. Musa na Harũni magatiga moona atĩ andũ a mbarĩ ya Gerishoni nĩmaaruta mawĩra macio moothe na maakuua indo ciothe iria Harũni na aariũ aake mamanengera makuue. Ũcio nĩguo wĩra wa mbarĩ ya Gerishoni thĩinĩ wa Hema; marĩcikuuaga kũringana na ũrĩa marĩonagĩrĩrio nĩ Ithamaru, mũrũ wa Harũni mũthĩnjĩri Ngai. Wĩra wa Alawii a mbarĩ ya Merari MWATHANI akĩĩra Musa atare Alawii a mbarĩ ya Merari kũringana na nyũmba ciao na mĩciĩ yao, na aandĩke marĩĩtwa ma arũme oothe a mĩaka kuuma mĩrongo ĩtatũ nginya mĩrongo ĩtaano, arĩa mangĩhota gũtungatĩra Hema ya gũtũnganwo. Acio nĩ o meehokeirwo gũkuuaga mĩratho, mĩgamba, itugĩ na njikarĩro cia Hema, o hamwe na itugĩ, njikarĩro, higĩ, mĩhĩndo ya nja ĩrĩa ĩthiũrũrũkĩirie Hema, o hamwe na indo ciothe iria ihũthĩrĩĩtwo gũkĩrũũgamia. O mũndũ agakorwo na indo iria aagĩrĩirwo nĩgũkuua. Macio nĩ mo mawĩra ma andũ a mbarĩ ya Merari ũtungatainĩ wa Hema. Marĩcikuuaga kũringana na ũrĩa marĩonagĩrĩrio nĩ Ithamaru mũrũ wa Harũni mũthĩnjĩri Ngai. Gũtarwo kwa Alawii -Musa na Harũni magĩgĩĩka ũguo meerirwo nĩ MWATHANI, na me hamwe na atongoria a mũingĩ magĩtara mbarĩ ithatũ cia Alawii: mbarĩ ya Kohathu, Gerishoni, na Merari. Maamatarire kũringana na nyũmba ciao na mĩciĩ yao, magĩkĩandĩka marĩĩtwa ma arũme oothe arĩa maarĩ na mĩaka kuuma mĩrongo ĩtatũ nginya mĩaka mĩrongo ĩtaano, arĩa mangĩahotire gũtungata Hema ya gũtũnganwo. Mamaandĩkire ta ũũ:   Mũigana wa andũ a mbarĩ icio ithatũ warĩ ngiri inyaanya na magana mataano na mĩrongo ĩnaana (,). O mũndũ agĩkĩandĩkwo o ta ũrĩa MWATHANI aathanĩĩte ahũthĩrĩĩte Musa; na o mũndũ akĩnengerwo wĩra wake wa gũtungata kana gũkuua, o ta ũrĩa MWATHANI aathanĩĩte ahũthĩrĩĩte Musa.