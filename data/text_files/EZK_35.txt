 Ngai kũherithia Edomu  MWATHANI akĩnjarĩria o rĩngĩ akĩnjĩĩra atĩrĩ, “Mũrũ wa mũndũ, hũgũkĩra irĩma cia Edomu, ũcirathĩre ũhoro mũũru, ũciĩre ũrĩa niĩ MWATHANI Mwene Hinya Wothe nguuga. Atĩrĩĩrĩ, ‘Ndĩ thũ yanyu, irĩma cia Edomu. Ngũmũhũũra ndĩmũtige mũrĩ maganjo na mwanangĩĩtwo. Ngũtiga matũũra maanyu marĩ maganjo na inyuĩ mũtarĩ na andũ, na nĩmũkũmenya atĩ nĩ niĩ MWATHANI.’ “Nĩũtũũragia ũthũ na Isiraeli kuuma o tene, na nĩwarekereirie mooragwo hĩndĩ ĩrĩa maarĩ na mũthiro, o rĩrĩa maaherithagio riita rĩa mũthia nĩ ũndũ wa meehia maao. Kwoguo, o ta ũrĩa niĩ, MWATHANI Mwene Hinya Wothe, ndũũraga muoyo, niĩ na niĩ ngũgũtuĩra gĩkuũ, na gĩkuũ gĩgũtũũra gĩkuumĩĩte thuutha. Tondũ ũrĩ na mahĩtia ma kũũragana, gĩkuũ kĩrĩtwaranaga nawe. Nĩngũtua irĩma cia Edomu maganjo na kũndũ kwanange, na nĩngũũraga mũndũ o wothe ũrĩtuĩkanagĩria kuo. Nĩngũiyũria irĩma ciimba. Andũ arĩa mooragĩirwo mbaarainĩ mekwaragana irĩmainĩ, ithũngũriinĩ, ituambainĩ o na mĩtaroinĩ ya maaĩ. Nĩngũmũtua maganjo tene na tene na matũũra maanyu matirĩkoragwo na andũ, na nĩmũkũmenya atĩ nĩ niĩ MWATHANI. “Muugĩĩte atĩ ndũũrĩrĩ icio cierĩ, Isiraeli na Juda, o na mabũrũri maacio, igũtuĩka cianyu na nĩmũrĩciathaga o na akorwo MWATHANI arĩ kuo. Kwoguo niĩ MWATHANI Mwene Hinya Wothe nguuga atĩrĩ, ‘O ta ũrĩa ndũũraga muoyo, ngũmwĩka o ta ũrĩa maraakara maanyu na ũiru wanyu waiganaga na ta ũrĩa rũthũũro rũrĩa mwamoonirie rwaiganaga. Na rĩĩrĩ, nĩmekũmenya atĩ ndĩramũheria nĩ ũndũ wa ũrĩa mwameekire.’ Na inyuĩ nĩmũkũmenya atĩ niĩ MWATHANI nĩnjiguĩte irumi ciothe iria mũrumĩĩte irĩma cia Isiraeli atĩ, nĩituĩkĩĩte maganjo na atĩ nĩmũheetwo mũcitambururange. Nĩnjiguĩte ũrĩa mwĩtũũgĩrĩĩtie na ũrĩa mwarĩĩtie ũũru igũrũ rĩakwa.” MWATHANI Mwene Hinya Wothe ekuuga atĩrĩ, “Thĩ yothe nĩgũkena ndamũtua maganjo, o ta ũrĩa na inyuĩ mwakeneire kwanangwo kwa andũ a Isiraeli, arĩa marĩ andũ aakwa. Ũguo noguo nawe, kĩrĩma kĩa Seiru na bũrũri wothe wa Edomu, mũkwanangwo. Na mũndũ o wothe nĩekũmenya atĩ nĩ niĩ MWATHANI.”