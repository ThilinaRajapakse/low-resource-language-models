 MWATHANI kũheana kĩĩrĩgĩrĩro o kĩngĩ Ningĩ ndũmĩrĩri ya MWATHANI ĩkĩnginyĩra hĩndĩ ĩngĩ ndĩ o kũu ndahingĩirwo kandurumuinĩ. MWATHANI, ũrĩa wombire thĩ, o we ũrĩa wamĩthugundire na akĩmĩhanda, o we wĩtagwo MWATHANI, nĩanjarĩirie akĩnjĩĩra atĩrĩ, “Njĩta, na nĩngũgwĩtĩka; nĩngũkwĩra maũndũ ma magegania na mahithe marĩa wee ũtooĩ. Niĩ MWATHANI, Ngai wa Isiraeli, ndoiga atĩ nyũmba cia Jerusalemu na nyũmba ya ũthamaki wa Juda nĩikũmomoranio. Ikũmomoranio tondũ itũũra rĩa Jerusalemu nĩrĩthiũrũrũkĩrie na mĩena yothe na rĩgatharĩkĩrwo. Andũ amwe nĩmekũrũa na Ababilonia arĩa mekũiyũria nyũmba na ciimba cia andũ arĩa ngũũraga nĩ ũrĩa ndaakarĩĩte na ngang'ũrĩka. Atĩrĩĩrĩ, nĩhuutatĩire itũũra rĩĩrĩ tondũ wa maũndũ mooru marĩa andũ aarĩo meekĩĩte. No rĩĩrĩ, nĩngaahonia itũũra rĩĩrĩ hamwe na andũ aarĩo na ndĩmacookerie ũgima wa mwĩrĩ. Nĩngaamahe thaayũ mũingĩ na ũgitĩri. Nĩngaatũma bũrũri wa Juda na wa Isiraeli magaacĩre o rĩngĩ, na nĩngaamaaka rĩngĩ mahaane ta ũrĩa maahaanaga hĩndĩ ya mbere. Nĩngaamatheria meehia moothe marĩa manjĩhĩirie, na ndĩmoohere meehia maao moothe na ũremi wao. Itũũra rĩa Jerusalemu nĩrĩgaatũmaga ngenage, ngoocagwo, na ngumagio. Na rĩĩrĩ, ndũũrĩrĩ ciothe cia thĩ nĩikaiguaga guoya na ciinainage ciaigua maũndũ meega marĩa njĩkĩire andũ a Jerusalemu, na ũgaacĩru ũrĩa ndeehithĩirie itũũra rĩĩrĩ.” MWATHANI ekuuga atĩrĩ, “Andũ maroiga atĩ kũndũ gũũkũ nĩkwanangĩĩtwo gũgatigwo gũtarĩ na andũ maragũtũũra, o na kana nyamũ. Ũcio-rĩ, nĩ ũhoro wa ma; matũũra ma Juda na njĩra cia Jerusalemu gũtirĩ na andũ. Gũtirĩ andũ kana nyamũ kuo. No rĩĩrĩ, nĩmũkaigua o rĩngĩ kũndũ gũũkũ  mĩgambo mĩcanjamũku na ya gĩkeno, o na ndũũhiũ cia hĩndĩ ya maruga ma ũhiki. Nĩmũkaigua andũ makĩina makĩreehaga iheeo ciao cia gũcookia ngaatho Hekaarũinĩ yakwa. Makoigaga atĩrĩ, ‘Cookeriai MWATHANI Mwene Hinya Wothe ngaatho, tondũ nĩ mwega, tondũ ũtugi wake nĩ wa tene na tene.’ Atĩrĩĩrĩ, nĩndĩrĩtuma bũrũri ũyũ ũgaacĩre o ta ũrĩa wagaacĩire hĩndĩ ya tene. Niĩ MWATHANI, nĩ niĩ ndoiga ũguo.” MWATHANI Mwene Hinya Wothe ekuuga atĩrĩ, “Bũrũriinĩ ũyũ mwanangĩku na ũtarĩ na andũ kana nyamũ nĩgũkaagĩa moorĩithio marĩa arĩithi makaarĩithagia mahiũ maao. Atĩrĩĩrĩ, arĩithi nĩmagaacooka gũtaraga ng'ondu ciao kũu matũũrainĩ ma bũrũri ũrĩa ũrĩ irĩma, magũrũinĩ ma irĩma cia Juda mwena wa na ithũĩro, mwena wa na kĩanda wa Juda, bũrũriinĩ wa Benjamini, icagiinĩ iria ithiũrũrũkĩirie Jerusalemu, na matũũrainĩ ma Juda. Niĩ MWATHANI, nĩ niĩ ndoiga ũguo.”  MWATHANI ekuuga atĩrĩ, “Matukũ nĩmagooka rĩrĩa ngaahingĩria andũ a Isiraeli na a Juda ũrĩa ndameeriire. Matukũinĩ macio-rĩ, nĩngaathuura mũndũ ũmwe mũthingu kuuma njiarwainĩ cia Daudi atuĩke mũthamaki. Mũthamaki ũcio ageekaga maũndũ ma kĩhooto na ma waragania bũrũriinĩ wothe. Matukũinĩ macio-rĩ, andũ a Juda nĩmakaahonokio, nao a Jerusalemu nĩmagaatũũra na thaayũ. Itũũra rĩa Jerusalemu rĩgeetagwo, ‘MWATHANI Ũhonokio Witũ.’  Atĩrĩĩrĩ, niĩ MWATHANI, nĩndeeranĩra atĩ gũtikaaga ũmwe wa njiarwa cia Daudi wa gũthamakĩra Isiraeli,  na atĩ gũtikaaga athĩnjĩri Ngai a mũhĩrĩga wa Lawi akũndungataga na akũrutaga magongoona ma njino, na ma irio cia mũgũnda, na akũrutaga magongoona.” MWATHANI akĩnjĩĩra atĩrĩ, “Angĩkorwo no ũgarũre kĩrĩĩkanĩro kĩrĩa niĩ ndĩĩkanĩire na mũthenya na ũtukũ atĩ mũthenya ũũkage mahinda marĩa mawagĩrĩire na ũtukũ o taguo, hĩndĩ ĩyo no rĩo ingĩgarũra irĩĩko iria ndarĩĩkanĩire na ndungata yakwa Daudi na athĩnjĩri Ngai a mũhĩrĩga wa Lawi. Niĩ mwene nĩndarĩĩkanĩire na Daudi atĩ ndarĩ hingo akaaga ũmwe wa njiarwa ciake ũrathamaka ithenya rĩake, na ngĩrĩĩkanĩra na athĩnjĩri Ngai a mũhĩrĩga wa Lawi atĩ megũtũũra maandungataga. Atĩrĩĩrĩ, nĩngaingĩhia njiarwa cia ndungata yakwa Daudi na nyingĩhie athĩnjĩri Ngai a mũhĩrĩga wa Lawi, ũguo atĩ matikaahoteka gũtarĩka, o ta ũrĩa njata cia igũrũ itangĩtarĩka, o na ta ũrĩa mũthanga ũrĩa ũrĩ hũgũrũrũinĩ cia iria ũtangĩthimĩka.” MWATHANI akĩnjũũria atĩrĩ, “Nĩũmenyeete ũrĩa andũ aya maroiga atĩ nĩndegeete Isiraeli na Juda, mĩciĩ ĩĩrĩ ĩrĩa ndathuurire? Tondũ ũcio-rĩ, nĩmanyaraire andũ aakwa, na matirĩ hingo mamoonaga ta marĩ rũũrĩrĩ. Atĩrĩĩrĩ, o ta ũrĩa niĩ MWATHANI, thondekeete kĩrĩĩkanĩro kĩrũmu na mũthenya na ũtukũ na ngathondeka mawatho marĩa marũmagĩrĩrwo nĩ thĩ na igũrũ-rĩ, ũguo noguo ngũtũũra nũmĩĩtie kĩrĩĩkanĩro gĩakwa na njiarwa cia Jakubu na cia ndungata yakwa Daudi. Gũtirĩ hingo ngaaga gũthuura mũndũ ũmwe kuuma njiarwainĩ cia Daudi aathage njiarwa cia Aburahamu, Isaaka, na Jakubu. Nĩ ũndũ nĩngaiguĩra andũ aakwa tha na ndũme magaacĩre o rĩngĩ.”