 MWATHANI gũthiĩ o na mbere gũtuĩra Babilonia MWATHANI ekuuga atĩrĩ, “Nĩngũreehithĩria bũrũri wa Babilonia na andũ aaguo kĩhuuhũkanio kĩmaanange. Ngũrekia andũ a ndũũrĩrĩ maanange Babilonia, o ta ũrĩa rũhuuho rũmbũraga mahuti. Rĩrĩa mũthenya ũcio wa kũwananga ũrĩkinya, marĩũtharĩkĩra na mĩena yothe, maũtige ũrĩ ũtheri. Mũtikaareke thigari ciaguo irathe na mĩguĩ yacio, kana ciihumbe nguo ciacio cia mbaara! Mũtigacaaĩre aanake aaguo! Anangaai mbũtũ ciothe cia ita ciaguo! Mekũgurarĩrio kũu njĩrainĩ cia bũrũri wao, na makuĩre o kũu. Tondũ niĩ, MWATHANI Ngai Mwene Hinya Wothe, nditiganĩirie andũ a Isiraeli na a Juda, o na gũtuĩka nĩmaahĩtĩirie, niĩ, Ũrĩa Mũtheru wa Isiraeli.  “Mwĩthareei kuuma Babilonia, mũhonokie mĩoyo yanyu! Mũtigeetĩkĩre kũũragwo nĩ ũndũ wa mahĩtia maaguo, tondũ niĩ MWATHANI, nĩ hĩndĩ ndĩrerĩhĩria na bũrũri wa Babilonia, ngĩũherithagia o ta ũrĩa wagĩrĩirwo nĩkũherithio.  Atĩrĩĩrĩ, bũrũri wa Babilonia ũrahaanaga ta gĩkombe gĩa thahabu ndĩranyiitĩĩte na guoko, kĩratũmaga thĩ yothe ĩrĩĩo; ndũũrĩrĩ irakĩnyuagĩra ndibei ikagũrũka. Rĩu-rĩ, bũrũri wa Babilonia nĩmũhoote na ũkang'aũranio ũterĩgĩrĩire! Ũrĩrĩreei! Carĩriai ironda ciaguo ndaawa no gũkorwo nĩũkũhona.  Ageni arĩa matũũraga kuo maroiga atĩrĩ, ‘Tũgereetie kũhonia bũrũri wa Babilonia, no ndũrahona o na atĩa. Kwoguo nĩtũũtiganĩrie, mũndũ o mũndũ acooke bũrũriinĩ wao, tondũ Ngai nĩaherithĩĩtie bũrũri ũyũ wa Babilonia, na hinya wake wothe, na akawananga o kũwananga.’ ”  MWATHANI ekuuga atĩrĩ, “Andũ aakwa, anĩrĩraai atĩrĩ, ‘MWATHANI nĩonanĩĩtie atĩ tũtirĩ na mahĩtia! Ũkaai tũthiĩ tũkeere andũ arĩa marĩ Jerusalemu ũrĩa MWATHANI Ngai witũ eekĩĩte.’ ” Atĩrĩĩrĩ, MWATHANI nĩarahũrĩĩte athamaki a Media, tondũ nĩabangĩĩte kwananga Babilonia. Ũguo nĩguo ekwĩrĩhĩria nĩ ũndũ wa kwanangwo kwa Hekaarũ yake. Anene a mbũtũ cia ita maraathana maanĩrĩire makoiga atĩrĩ, “Noraai mĩguĩ wanyu, na mũhaarĩrie ngo cianyu! Heanaai kĩmenyithia, thingo cia Babiloni itharĩkĩrwo! Ongereraai thigari cia kũgitĩra! Igaai thigari cia kũrangĩra, na mũthagathage iria ikuoheria!”  MWATHANI nĩekĩĩte ũrĩa oigire nĩageeka Ababilonia.  Atĩrĩĩrĩ, inyuĩ arĩa mũtũũraga bũrũri ũrĩ njũũĩ nyingĩ, na ũrĩ mĩthiithũ mĩingĩ, ihinda rĩanyu nĩrĩkinyu; muoyo wanyu nĩmũkinyu mũthia. MWATHANI Mwene hinya Wothe ehĩtĩĩte akĩĩgwetaga we mwene akoiga atĩrĩ, “Ngũreehe andũ aingĩ o ta mũrumbĩ wa ngigĩ matharĩkĩre bũrũri wa Babilonia macooke moigĩrĩrie na hinya nĩ ũrĩa mahootanĩĩte.” Rwĩmbo rwa kũgooca Ngai MWATHANI nĩ we wombire thĩ na hinya wake; nĩ we wathondekire thĩ na ũũgĩ wake na agĩtambũrũkia matu mairũ na ũmenyo wake. Hĩndĩ ĩrĩa agũũthũka-rĩ, maaĩ marĩa marĩ igũrũ nĩkũruruma marurumaga; nĩ we ũreehithagia matu kuuma ituri cia thĩ. Atũmaga heni ihenũke rĩrĩa kũroira, na akareehithia rũhuuho kuuma thitooinĩ ciake. Andũ oothe moona ũguo makariita na magaturuura; arĩa nao mathondekaga mĩhianano makaigua maconokeete tondũ ngai iria mathondekaga ti cia ma na itirĩ muoyo. Ngai icio ciao nĩ cia tũhũ, na ciagĩrĩirwo no kũnyararwo; hĩndĩ ĩrĩa MWATHANI agaatua gũciherithia, nĩikaaniinwo. Ngai wa Jakubu ndahaana ta cio; nĩ we wombire indo ciothe, na agĩthuura andũ Isiraeli matuĩke andũ aake kĩũmbe. MWATHANI Mwene Hinya Wothe nĩrĩo rĩĩtwa rĩake. Kĩbũi kĩa MWATHANI MWATHANI ekuuga atĩrĩ, “We, Babilonia, nĩ we kĩbũi gĩakwa; nĩ we kĩndũ gĩakwa gĩa kũrũa nakĩo. Nĩ we hũthagĩra kũhehenja ndũũrĩrĩ na kwananga moothamaki; nĩ we hũthagĩra kũhehenja mbarathi na arĩa mathiaga macihaicĩĩte, o na ngaari cia mbarathi na arĩa macitwarithagia; nĩ we hũthagĩra kũhehenja arũme na atumia, andũ arĩa akũrũ na arĩa eethĩ, o na tũhĩĩ na tũirĩĩtu; nĩ we hũthagĩra kũhehenja arĩithi na mahiũ maao, arĩmi na mĩraaũ na ng'ombe ciao cia kũrĩma, o na aathani na anjaama arĩa anene.” Babilonia kũherithio MWATHANI ekuuga atĩrĩ, “Inyuĩ eene nĩmũrĩyonera ngĩĩrĩhĩria harĩ bũrũri wa Babilonia na andũ aaguo nĩ ũndũ wa maũndũ moothe mooru marĩa meekire itũũra rĩa Jerusalemu. Wee, Babilonia, ũhaana kĩrĩma kĩrĩa kĩanangaga thĩ yothe, no niĩ MWATHANI, nĩngũrũa nawe. Ngũkũnyiita ngũgaragarie ndwaroinĩ cia mahiga, ngũtige ũrĩ o mũhu mũtheri. Atĩrĩĩrĩ, ngũkwananga ũguo atĩ hatirĩ ihiga o na rĩmwe rĩaku rĩgaacooka kũhũthĩrwo mwakoinĩ; ũgũtũũra ũrĩ maganjo nginya tene na tene. Niĩ MWATHANI, nĩ niĩ ndoiga ũguo.  “Heanaai kĩmenyithia bũrũri wa Babilonia wambĩrĩrie gũtharĩkĩrwo! Huuhaai tũrumbeeta nĩguo ndũũrĩrĩ ciigue! Cithagathageei nĩguo ciũtharĩkĩre! Ĩtaai moothamaki ma Ararati, Mini, na Ashikenazu maũtharĩkĩre. Thuuraai mũnene wa gũtongoria arĩa mekũũtharĩkĩra; ũtwarithĩriei mbarathi nyingĩ o ta mũrumbĩ wa ngigĩ! Thagathagaai ndũũrĩrĩ irũe na Babilonia; rekanĩriai athamaki a Media, hamwe na anene na atongoria aao; o na mbũtũ cia ita iria irĩ mabũrũriinĩ moothe marĩa maathaga. Atĩrĩĩrĩ, thĩ nĩrathingitha na ĩkainaina tondũ niĩ MWATHANI nĩkũhingia ndĩrahingia mũbango wakwa ũrĩa bangĩĩte wa gũtua Babilonia werũ ũtarĩtũũragwo nĩ mũndũ o na ũmwe. Thigari cia Babilonia nĩitigĩĩte kũrũa igaikara o nyũmbainĩ ciacio cia kwĩgitĩra; nĩciũrĩĩtwo nĩ hinya na irĩ na guoya o ta andũ a nja. Ihingo cia itũũra rĩacio nĩciunangĩĩtwo, na nyũmba ciarĩo igacinwo na mwaki. Arekio maroimana thuutha mateng'ereete, makamenyithie mũthamaki wa Babilonia atĩ itũũra rĩake nĩrĩnyiite rĩothe. Mariũko nĩmanyiite, nyũmba cia kwĩgitĩra nĩnjine na mwaki, nacio thigari nĩinyiitĩĩtwo nĩ kĩmako. Atĩrĩĩrĩ, igũcucangwo nĩ thũ o na ihenya, icooke irangarangwo o ta ngano ĩrĩ harĩa ĩhuuhagĩrwo. Niĩ, MWATHANI Mwene Hinya Wothe, Ngai wa Isiraeli, nĩ niĩ ndoiga ũguo.”  “Nebukadinezaru mũthamaki wa Babilonia atinangĩĩtie Jerusalemu, agacooka akamĩrĩa. Amĩtigĩĩte ĩrĩ ũtheri o ta ndigithũ ĩtarĩ na kĩndũ; amĩmereetie o ta ĩmereetio nĩ ndamaathia. Eyoeire kĩrĩa gĩothe ekwenda agacooka agateyania indo icio ingĩ. Andũ a Zayuni nĩmoige atĩrĩ, ‘Bũrũri wa Babilonia ũrocookererwo nĩ ũũru wothe ũrĩa twĩkĩĩtwo!’ Andũ a Jerusalemu nĩmoige atĩrĩ, ‘Ababilonia marocookererwo nĩ thakame iitũ!’ ” MWATHANI nĩegũteithia Isiraeli Tondũ ũcio MWATHANI areera andũ a Jerusalemu atĩrĩ, “Nĩngũmwarĩrĩria na ndĩmũrĩhĩrie harĩ thũ cianyu; ngũũmia harĩa maaĩ ma Babilonia moimaga, na hũithie njũũĩ ciaguo. Bũrũri wa Babilonia ũgũtuĩka o maganjo marĩa marĩtũũragwo nĩ mbwe; ũgũtuĩka kũndũ gwa kũguoyohia gũtarĩ na andũ maragũtũũra. Arĩa oothe marĩwonaga mariugaga hĩ hĩ hĩ hĩ-ĩ! nĩ ũrĩa mamakĩĩte. Atĩrĩĩrĩ, andũ oothe a Babilonia maragoromoka o ta mĩrũũthi, na makararama o ta ciana cia mĩrũũthi. Nĩgũkoroka makorokeete? Atĩrĩĩrĩ, ngũmathondekera iruga na ndũme manyue nginya marĩĩo na makene, macooke makome toro matagookĩra rĩ o rĩ. Ngũmatwara magathĩnjwo ta ng'ondu, ndũrũme o na kana thenge.” Niĩ MWATHANI nĩ niĩ ndoiga ũguo. Marigĩrĩrio ma itũũra rĩa Babiloni MWATHANI ekuuga atĩrĩ ũhoroinĩ wa itũũra rĩa Babiloni, “Itũũra rĩrĩa rĩratũũraga rĩkumagio nĩ thĩ yothe nĩrĩnyiite! Kaĩ nĩrĩtuĩkĩĩte rĩakũmakĩrwo nĩ ndũũrĩrĩ-ĩ! Itũũra rĩa Babiloni nĩrĩhubĩkanie nĩ iria, na rĩgakorererwo nĩ ndiihũ irahũyũka. Tũtũũra twarĩo tũtuĩkĩĩte o kũndũ gwa kũguoyohia, na o ta werũ ũtarĩ maaĩ ũtaratũũrwo kana ũgatuĩkanĩrio nĩ mũndũ. Atĩrĩĩrĩ, nĩngũherithia ngai ya Babilonia ĩrĩa ĩĩtagwo Beli, na ndũme ĩcookie indo ciothe iria ĩiyĩte; ndĩgũcooka gũthaathaiyo rĩngĩ nĩ ndũũrĩrĩ.  “Thingo cia Babiloni nĩmomoku. Andũ aakwa a Isiraeli, mwĩthareei kuuma itũũrainĩ rĩu! Mũndũ o mũndũ nĩahonokie muoyo wake harĩ maraakara maakwa mararĩrĩmbũka ta mwaki. Atĩrĩĩrĩ, mũtigakue ngoro, kana mũigue guoya nĩ ũndũ wa mĩhuuhu ĩrĩa mũraigua gũũkũ bũrũriinĩ. O mwaka ũrooka na mũhuuhu waguo; mũhuuhu wa haaro bũrũriinĩ, na wa mũthamaki ũmwe akĩrũa na ũrĩa ũngĩ. Tondũ ũcio ihinda nĩrĩrooka rĩrĩa ndĩrĩananga mĩhianano ya Babilonia, bũrũri wothe ũconorithio, nao andũ oothe aaguo mooragwo.  Indo ciothe iria irĩ thĩ na igũrũ nĩiriugĩrĩria nĩgũkena, rĩrĩa bũrũri wa Babilonia ũrĩnyiitwo nĩ andũ moimĩĩte mwena wa na rũgongo arĩa marooka kũwananga.  Atĩrĩĩrĩ, bũrũri wa Babilonia no nginya ũtoorio, tondũ nĩũragĩĩte Aisiraeli aingĩ mũno na hatirĩ handũ ũtooraganĩĩte thĩ yothe. Niĩ MWATHANI nĩ niĩ ndoiga ũguo.” Ndũmĩrĩri ya Ngai kũrĩ Aisiraeli arĩa marĩ Babilonia MWATHANI areera andũ aake arĩa me Babilonia atĩrĩ, “Inyuĩ mũtigarĩĩte mũtooragĩĩtwo, mwĩthiĩreei! Tigaai kũhindahinda! Mwĩciiriei ũhoro wakwa niĩ MWATHANI wanyu, na mũrĩ o bũrũriinĩ ũcio wa kũraaya na mũririkane Jerusalemu. Mũroiga atĩrĩ, ‘Nĩtũconorithĩĩtio na tũkamenererio; tũiyũirwo nĩ gĩconoko tondũ andũ a ndũũrĩrĩ nĩmatoonyeete kũndũ kũrĩa gũtheru kwa Hekaarũ.’ Tondũ ũcio niĩ MWATHANI, nguuga atĩrĩ, ‘Mũthenya nĩũrooka rĩrĩa ndĩrĩananga mĩhianano ya Babilonia, nakuo kũu bũrũriinĩ guothe kũiyũre mũcaayo wa andũ arĩa matiihangĩĩtio. Atĩrĩĩrĩ, o na itũũra rĩa Babiloni rĩngĩhaica igũrũ matuinĩ rĩyakĩre nyũmba ya kwĩgitĩra kuo, gũtirĩ hingo ingĩaga kũrĩtũmĩra andũ marĩanange. Niĩ MWATHANI nĩ niĩ ndoiga ũguo.’ ” Itũũra rĩa Babiloni gũthiĩ na mbere na kwanangwo MWATHANI ekuuga atĩrĩ, “Taiguai mbugĩrĩrio iroima Babiloni! Ababilonia nĩgũcakaya maracakaya nĩ ũrĩa bũrũri wao wanangĩĩtwo! Atĩrĩĩrĩ, nĩkwananga ndĩrananga itũũra rĩa Babiloni ngĩrĩkiragia ki. Mbũtũ cia ita irooka na ihenya o ta ndiihũ cia iria irahũyũka, na irarĩtharĩkĩra ikiugagĩrĩria. Ciũkĩĩte kwananga itũũra rĩa Babiloni; thigari ciarĩo nĩnyiite, na moota maacio nĩmoinangĩĩtwo; nĩ gũkorwo niĩ MWATHANI, ndĩ Ngai ũrĩa ũrĩhanagĩria, na nĩngwĩrĩhĩria na Babiloni o biũ. Atĩrĩĩrĩ, nĩngũtũma aathani aarĩo marĩĩo nĩ njoohi, o hamwe na andũ oogĩ aarĩo, atongoria aarĩo, anene aarĩo na mbũtũ cia ita ciarĩo. Oothe megũkoma toro matagookĩra rĩ o rĩ. Ũguo nĩguo niĩ, Mũthamaki, ndoiga, o niĩ njĩtagwo MWATHANI Mwene Hinya Wothe.”  Niĩ, MWATHANI Mwene Hinya Wothe, nguuga atĩrĩ, “Thingo iria cia hinya cia Babiloni nĩikũmomoranio, nacio ihingo ciarĩo iria ndaaya icinwo. Wĩra wothe ũrĩa andũ aakuo marutĩĩte nĩ wa tũhũ, wĩra wothe wa mĩnoga ũrĩa ndũũrĩrĩ irutĩĩte ũgũtuĩka wa gũcinwo na mwaki.” Jeremia gũtũma ndũmĩrĩri Babilonia Ũũ nĩguo niĩ Jeremia, ndaathire Seraia, mũrũ wa Neria na mũcũkũrũ wa Maseia, rĩrĩa athiaga Babilonia na Zedekia, mũthamaki wa Juda. Hĩndĩ ĩyo mũthamaki Zedekia aarĩ mwakainĩ wake wa ĩna wa ũthamaki, naake Seraia nĩ we warĩ mũrori wa maũndũ ma nyũmba ya mũthamaki. Na niĩ ngĩandĩka ibukuinĩ maũndũ moothe ma mwanangĩko ũrĩa bũrũri wa Babilonia werekeire gũtũngana naguo, o na ngĩandĩka maũndũ marĩa mangĩ moothe maakoniĩ bũrũri ũcio. Ngĩcooka ngĩĩra Seraia atĩrĩ, “Wakinya Babiloni, ũrĩtigĩrĩra atĩ nĩwathooma na mũgambo mũnene andũ makĩiguaga maũndũ maya moothe marĩa maandĩke. Ũcooke uhooe atĩrĩ, ‘MWATHANI, we mwene nĩ we uugĩĩte atĩ nĩũkwananga kũndũ gũũkũ, nĩguo gũtikaanacooke gũtũũrwo nĩ andũ o na kana nyamũ, no gũtũũre kũrĩ maganjo nginya tene na tene.’  Na rĩĩrĩ, warĩĩkia gũthoomera andũ ibuku rĩĩrĩ rĩa gĩkũnjo ũrĩrĩoherera ihiga ũrĩikie o gatagatĩ ka rũũĩ rwa Farati. Ũcooke uuge atĩrĩ, ‘Ũguo nĩguo bũrũri wa Babilonia ũkũrikĩra na ndũgaacooka kuumĩra na igũrũ rĩ o rĩ, nĩ ũndũ wa mwanangĩko ũrĩa ngũũreehithĩria#. Ngũũreehithĩria: Kĩhibirania kiugaga; ngũũreehithĩria, nao andũ aarĩo makĩnoge o kũnoga..’ ” Ũhoro wa Jeremia wathirĩra hau.