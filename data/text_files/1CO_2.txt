 Ũhoro wa Kristũ ũrĩa mwambe Aariũ na aarĩ a Ithe witũ, hĩndĩ ĩrĩa ndookire kũrĩ inyuĩ ndamũhunjĩirie ndũmĩrĩri ya Ngai#. Ndũmĩrĩri ya Ngai: Maandĩko mamwe moigaga; ũira wa Ngai. ĩrĩa yatũire hithoinĩ, itekũhũthĩra ciugo nditũ kana ũũgĩ mũnene. Tondũ ndĩ gatagatĩinĩ kaanyu, nĩndatuĩte atĩ ndirĩ ũndũ ũngĩ ndeendaga kũmenya o tiga wa Jesũ Kristũ e mwambe mũtharabainĩ.  Kwa ũguo ndookire kũrĩ inyuĩ ta itarĩ na hinya, ngĩinainaga mũno o na ndĩ na guoya. Ningĩ ũhoro wakwa o na kũhunjia gwakwa ndiaheanaga na ciugo cia ũũgĩ wa mũndũ, no ndaheanaga irĩ na ũira wa hinya wa Roho wa Ngai. Nĩ ũndũ ũcio wĩtĩkio wanyu ndwĩhooceetie harĩ ũũgĩ wa andũ o tiga harĩ hinya wa Ngai. Ũũgĩ wa Ngai No rĩĩrĩ, andũ arĩa agima maũndũinĩ ma kĩĩroho tũmaheaga ũhoro wa ũũgĩ. No ti ũũgĩ wa matukũ maya kana wa aathani a matukũ maya arĩa meerekeire gũthira. Ũũgĩ ũrĩa tũhunjagia nĩ hitho ya ũũgĩ wa Ngai, ũrĩa mũhithe kũrĩ andũ, na ũrĩa Ngai aathuurire o na mbere ya kũũmba thĩ nĩ ũndũ wa riiri witũ. Gũtirĩ mũnene o na ũmwe wa matukũ maya wamenyire ũũgĩ ũcio tondũ korwo nĩmaũmenyire, matingĩambire Mwathani mwene riiri.  Amu o ta ũrĩa kwandĩkĩĩtwo atĩrĩ: “Maũndũ marĩa gũtarĩ mũndũ ũrĩ wona kana akaigua, marĩa matarĩ meciirĩrio nĩ mũndũ o na ũrĩkũ atĩ no meekĩke, nĩ mo maũndũ marĩa Ngai athondekeire arĩa mamwendeete.” No Ngai nĩatũguũrĩirie hitho icio ahũthĩrĩĩte Roho wake. Roho ũcio athuuthuuragia maũndũ moothe, o na nginya meciiria ma Ngai marĩa mahithe mũno. Nũũ ũũĩ kĩrĩa gĩ thĩinĩ wa meciiria ma mũndũ tiga o roho ũrĩa ũrĩ thĩinĩ wake? Ũguo noguo kũhaana atĩ gũtirĩ mũndũ ũngĩmenya meciiria ma Ngai o tiga Roho wa Ngai. Ĩndĩ ithuĩ tũtiamũkĩrĩĩte roho wa thĩ ĩno; no twamũkĩrĩĩte Roho ũrĩa uumĩĩte kwĩ Ngai, nĩ geetha tũkamenyaga iheeo iria Ngai atũheete. Maũndũ macio tũtimaaragia na ciugo iria tũrutĩĩtwo nĩ ũũgĩ wa andũ, no twaragia na ciugo iria tũrutĩĩtwo nĩ Roho, tondũ tũtaaragĩria ũhoro wa kĩĩroho rĩrĩa tũgũtaarĩria andũ arĩa marĩ na Roho. Mũndũ ũrĩa ũtarĩ na Roho ndangĩhota kwamũkĩra iheeo iria iheanagwo nĩ Roho wa Ngai. Mũndũ ta ũcio ndangĩhota gũtaũkĩrwo nĩ ũhoro wa iheeo icio, na kũrĩ we ũcio nĩ ũrimũ, nĩ tondũ bata wacio no ũmenyekire na njĩra ya kĩĩroho. Mũndũ ũrĩa wĩ na Roho nĩahotaga gũkũũrana bata wa maũndũ moothe, no we gũtirĩ mũndũ ũngĩmũtuĩra.  Tondũ o ta ũrĩa maandĩko moigaga-rĩ, “Nũũ ũngĩmenya meciiria ma Mwathani? Nũũ ũngĩmũtaara?” O na gwatuĩka ũguo-rĩ, ithuĩ tũrĩ na meciiria ma Kristũ.