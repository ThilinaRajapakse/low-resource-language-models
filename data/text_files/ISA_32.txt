 Mũthamaki wa ũthingu Atĩrĩĩrĩ, nĩgũgooka mũthamaki, naake agaathamakaga na ũthingu, nao atongoria maathanage na waragania. Oothe magatuĩkaga ta kũndũ gwa kwĩgitia rũhuuho, ta kũndũ gwa kwĩyũa mbura, ta karũũĩ karĩa gathereraga werũinĩ, ta kĩĩgunyĩ kiumĩĩte ihigainĩ inene rĩrĩ bũrũriinĩ mũthaatu. Maitho ma arĩa moonaga matigaacooka kũhingwo, na matũ ma arĩa maiguaga nĩmakeeruta gũthikĩrĩria. Ngoro cia arĩa matarĩ tha nĩikaamenyera gũthugundaga maũndũ, nayo mĩario ya arĩa matondoiraga ĩkoimũkanagio na ihenya. Andũ arĩa akĩĩgu matigaacooka kũgaathĩrĩrio, kana imaramari icooke gũtũũgĩrio. Irimũ ciaragia ũrimũ na ciĩciiragia o gwĩka maũndũ mooru. Mĩario yacio na ciĩko ciacio no cia kũruma MWATHANI na itiheaga arĩa ahũũtu irio o na kana ikahe arĩa anyootu gĩa kũnyua. Imaramari nĩ andũ ooru na ithugundaga na mĩgambo ya maheeni kũũnũha athĩĩni, o na angĩkorwo rĩngĩ andũ acio athĩĩni moima na kĩhooto. No rĩĩrĩ, andũ a gĩtĩĩo mathugundaga o maũndũ meega, na makarũũgama o kĩhootoinĩ. Gũtuĩrwo na gũcookanĩrĩrio Atĩrĩĩrĩ, inyuĩ andũ a nja mũikaraga mwĩgangarĩĩte, thikĩrĩriai mũgambo wakwa. Inyuĩ airĩĩtu mũikaraga ta mwĩiganĩĩtie, tegaai matũ mũigue ndeto ciakwa. Mwaka na matukũ maniini magĩthira, inyuĩ andũ a nja arĩa mũikaraga ta mwĩiganĩĩtie mũgaakorwo mũkĩrĩra. Amu gũtigaakorwo na thabibũ cia kũgetha, na gũtigaakorwo na magetha makũiga thitoo. Inyuĩ andũ a nja arĩa mũikaraga mwĩgangarĩĩte, na inyuĩ mũikaraga mwĩiganĩĩtie inainai nĩ kĩmako. Rutaai nguo cianyu, mwĩyohe cia makũnia njohero. Mwĩthikĩreei nĩ kĩeha, mũrĩrĩre mĩgũnda ĩrĩa ĩrathakarĩĩtio nĩ irio, na mĩthabibũ ĩrĩa ĩraarĩ mĩciaru mũno. Mwĩthikĩreei tondũ mĩigua na mĩtare nĩ yo ĩrakũra mĩgũndainĩ ya andũ aakwa. Mũrĩre nĩ ũndũ wa nyũmba ciothe kũrĩa andũ maratũũraga na gĩkeno; o na nĩ ũndũ wa itũũra rĩrĩa rĩraiyũire ngemi. Ningĩ mwĩthikĩreei tondũ nyũmba ya mũthamaki nĩgaatiganĩrio, ningĩ tondũ itũũra rĩrĩa rĩraarĩ na andũ aingĩ rĩtikorwo na andũ; Mwĩthikĩreei nĩ ũndũ mĩciĩ na mĩnaara ya arangĩri ĩgũtũũra ĩrĩ ciĩgĩĩgĩ tene na tene. Ndigiri cia gĩthaka igaatũũraga ciĩgangarĩĩte kuo namo mahiũ moonage ũrĩithio kuo.  Mũgeethikĩra nginya rĩria Ngai akaamũtũmĩra roho wake kuuma igũrũ, naguo werũ ũtuĩke mũgũnda ũthakarĩĩtio nĩ irio; mũgũnda ũcio nĩũgaakorwo na maciaro maingĩ. Hĩndĩ ĩyo waragania nĩũkeehanda kũu werũinĩ, naguo ũthingu ũtũũre kũu mũgũndainĩ ũcio ũthakarĩĩtio nĩ irio. Thaayũ, kũhoorera na kwĩhoka Ngai igaatuĩka maciaro ma ũthingu tene na tene. Ningĩ andũ aakwa magaatũũra mĩciĩ yao na thaayũ, magaacĩire na mahooreire, o na mĩtitũ yathũũkangio na matũũra maanangwo. Ĩ mũtigaakenaga mũkĩhanda irio ndeereinĩ cia tũrũũĩ tuothe, na mũkĩrekereria mahiũ maanyu na ndigiri cianyu irimũũthage kũndũ guothe itegwĩtigĩra!