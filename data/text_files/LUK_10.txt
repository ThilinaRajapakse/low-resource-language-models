 Jesũ gũtũma andũ mĩrongo mũgwanja na eerĩ Na rĩĩrĩ, thuutha ũcio Mwathani agĩcooka agĩthuura andũ angĩ mĩrongo mũgwanja na eerĩ#. Mĩrongo mũgwanja na eerĩ: Maandĩko mamwe moigaga; mĩrongo mũgwanja., akĩmatũma eerĩ eerĩ mathiĩ matũũrainĩ moothe, o na kũndũ guothe kũrĩa we mwene aakirie gũthiĩ.  Agĩcooka akĩmeera atĩrĩ, “Magetha nĩ maingĩ, no aruti wĩra nĩ aniini. Gĩthaitheei Mwathani mwene magetha atũme aruti wĩra magethainĩ maake.  Thiĩi! Ndamũtũma ta ng'ondu gatagatĩinĩ ka njũũi.  Atĩrĩĩrĩ, mũtigakuue ibeeti kana mondo kana iraatũ, na mũtikageithie mũndũ o na ũmwe njĩrainĩ. Na rĩĩrĩ, mũciĩ o wothe ũrĩa mũrĩtoonyaga, ambagaai kuuga atĩrĩ, ‘Thaayũ ũrogĩa mũciĩ ũyũ!’ Kũngĩkorwo kũu mũciĩ ũcio kwĩ mũndũ ũikaraga kuo wendeete thaayũ, thaayũ ũcio wanyu nĩũrĩikaraga naake, no gwakorwo gũtarĩ, thaayũ ũcio nĩũrĩmũcookagĩra.  Ikaragaai kũu mũciĩ ũcio, mũkĩrĩaga na mũkĩnyuaga o kĩrĩa mũngĩheeo, nĩ ũndũ mũruti wa wĩra nĩagĩrĩirwo nĩkũheeo mũcaara wake. Mũtikaae kũũrũũraga kuuma mũciĩ ũmwe kinya ũrĩa ũngĩ. Na rĩĩrĩ, itũũra o rĩothe rĩrĩa mwatoonya na mwamũkĩrwo, rĩagaai irio o ro irĩa mwaheeo, na mũhonagie andũ arĩa arũaru me kuo, na mwĩrage andũ a kuo atĩrĩ, ‘Ũthamaki wa Ngai nĩũũkĩĩte hakuhĩ na inyuĩ.’  No rĩrĩa, mwatoonya itũũra o rĩothe mũkaaga kũnyiitwo ũgeni-rĩ, umagĩraai njĩrainĩ ciarĩo mũkoiga atĩrĩ, ‘O na rũkũngũ rwa itũũra rĩanyu rũrĩa rwĩnyiitĩrĩire magũrũ maitũ nĩtwarũribariba rũmũcookerere, no rĩĩrĩ, menyaai atĩ, Ũthamaki wa Ngai nĩũũkĩĩte hakuhĩ na inyuĩ!’  Ngũmwĩra na ma atĩ, Mũthenya wa Ituĩro andũ a Sodomu nĩmakaiguĩrwo tha gũkĩra itũũra rĩu! Andũ a matũũra marĩa mateetĩkirie (Mat .-)  “Inyuĩ andũ a Korazini kaĩ mwĩ thĩĩnainĩ-ĩ! O na inyuĩ andũ a Bethisaida kaĩ mwĩ thĩĩnainĩ-ĩ! Nĩ ũndũ ciama iria ciaringirwo matũũrainĩ maanyu korwo ciaringĩĩtwo Turo na Sidoni, andũ a kuo mangĩaikarire thĩ tene meekĩrĩĩte makũnia na mehurĩirie mũhu, nĩ geetha moonanie atĩ nĩmeerirĩĩte meehia maao! Ngai nĩakaiguĩra andũ a Turo na Sidoni tha nyingĩ kũmũkĩra inyuĩ Mũthenya wa Ituĩro.  Na inyuĩ andũ a Kaperinaumu, o inyuĩ mwendaga gwĩtũũgĩria kinya igũrũ, mũgaikũrũkio kinya kwa arĩa akuũ!”  Ningĩ Jesũ akĩĩra arutwo aake atĩrĩ, “Mũndũ ũrĩa ũrĩmũthikagĩrĩria nĩ niĩ arĩthikagĩrĩria, na ũrĩa ũrĩmũregaga nĩ niĩ arĩregaga, na mũndũ ũrĩa ũrĩndegaga nĩ ũrĩa wandũmire arĩregaga.” Andũ arĩa mĩrongo mũgwanja na eerĩ gũcooka Nao andũ arĩa mĩrongo mũgwanja na eerĩ#. Mĩrongo mũgwanja na eerĩ: Rora .. magĩcooka makeneete makĩĩra Jesũ atĩrĩ, “Mwathani, o na ngoma nĩiratwathĩkagĩra twaciatha thĩinĩ wa rĩĩtwa rĩaku!” Naake Jesũ akĩmacookeria atĩrĩ, “Nĩndĩronire Caitaani akĩgũa kuuma igũrũ ta rũheni.  Atĩrĩĩrĩ, nĩndĩmũheete ũhoti wa kũrangaga nyoka, tũng'aurũ, o na wa kũhoota hinya wa thũ ciothe, na gũtirĩ ũndũ o na ũrĩkũ ũrĩmwĩkaga ũũru. No rĩĩrĩ, mũtigaakene nĩ tondũ ngoma nĩiramwathĩkagĩra; kenaai nĩ tondũ marĩĩtwa maanyu nĩmaandĩkĩĩtwo igũrũ.” Jesũ gũkena (Mat .-; .-) Na rĩĩrĩ, hĩndĩ ĩyo Jesũ akĩiyũrio gĩkeno nĩ Roho Mũtheru,#. Nĩ Roho Mũtheru: Maandĩko mamwe moigaga nĩ Roho, namo mangĩ makoiga thĩinĩ wa roho wake. akiuga atĩrĩ, “Nĩndagũcookeria ngaatho Awa, o wee Mwathani wa igũrũ na thĩ, nĩ ũndũ nĩũhithĩĩte andũ arĩa oogĩ na me na ũmenyo maũndũ maya ũguũrĩirie andũ arĩa matarĩ ũmenyo. Awa, wĩkĩĩte ũguo nĩ ũndũ wa kwenda gwaku.  “Awa nĩanengereete maũndũ moothe; gũtirĩ mũndũ ũũĩ Mũũriũ nũũ tiga o Awa, na gũtirĩ mũndũ ũũĩ Awa nũũ tiga o Mũũriũ na andũ arĩa Mũũriũ angĩenda kũguũrĩria.” Jesũ agĩcooka akĩhũgũka na kũrĩ arutwo aake akĩmeera marĩ oiki atĩrĩ, “Kaĩ inyuĩ mũrĩ araathime nĩ ũndũ wa kuona maũndũ maya mũrona-ĩ! Nĩ ũndũ ngũmwĩra atĩ anabii aingĩ na athamaki aingĩ meeriragĩria kuona na kũigua maũndũ maya mũrona na mũkaigua, no matiamoonire o na matiamaiguire.” Ngerekano ya Mũsamaria mwega  Na rĩĩrĩ, mũndũ ũmwe mũrutani wa Watho akĩrũũgama akĩenda kũgeria Jesũ akĩmũũria atĩrĩ, “Mũrutani, ingĩĩka atĩa nĩ geetha ngaagaya muoyo wa tene na tene?” Naake Jesũ akĩmũcookeria akĩmwĩra atĩrĩ, “Maandĩko-rĩ, moigaga atĩa? Na we-rĩ, ũmataũraga atĩa?”  Mũndũ ũcio agĩcookia atĩrĩ, “Moigaga, ‘Enda Mwathani Ngai waku na ngoro yaku yothe, na muoyo waku wothe, na hinya waku wothe, na meciiria maaku moothe’; na ‘Wende mũndũ ũrĩa mũrigainie naake o ta ũrĩa wĩyendeete wee mwene.’ ”  Naake Jesũ akĩmwĩra atĩrĩ, “Nĩwacookia wega, ĩkaga ũguo na nĩũgũtũũra muoyo.” No mũrutani ũcio wa Watho akĩenda kwĩyagĩria akĩũria Jesũ atĩrĩ, “Mũndũ ũrĩa tũrigainie naake-rĩ, nũũ?” Naake Jesũ akĩmũcookeria akĩmwĩra atĩrĩ, “Hĩndĩ ĩmwe nĩkwarĩ mũndũ waikũrũkaga kuuma Jerusalemu aroreete Jeriko. Na rĩĩrĩ, rĩrĩa aarĩ njĩrainĩ agĩthiĩ akiumĩrĩrwo nĩ atuunyani, makĩmũruta nguo ciothe, magĩcooka makĩmũhũũra makĩmũtiga e hakuhĩ gũkua. Ihinda o rĩu mũthĩnjĩri Ngai agĩũka agereire njĩrainĩ ĩyo. Rĩrĩa oonire mũndũ ũcio wahũũrĩĩtwo, akĩehera, akĩgerera mũkĩrainĩ ũũrĩa ũngĩ wa njĩra. Ningĩ Mũlawii akĩhĩtũkĩra handũ hau, naake oona mũndũ ũcio, o naake akĩgerera mũkĩrainĩ ũũrĩa ũngĩ wa njĩra.  No rĩĩrĩ, Mũsamaria warĩ rũgendoinĩ akĩhĩtũkĩra hau mũndũ ũcio aarĩ. Rĩrĩa aamuonire, akĩringwo nĩ tha, agĩthiĩ harĩ we akĩmũthambia na ndibei kũrĩa aatiihangĩĩtio, agĩcooka akĩmũhaka maguta, akĩmuoha ironda icio. Akĩmuoya akĩmũigĩrĩra igũrũ wa ndigiri yake, agĩthiĩ naake makĩraara mũkaawainĩ akĩmũmenyerera. Na rĩĩrĩ, kwarooka gũkĩa, Mũsamaria ũcio atanathiĩ, akĩruta dinari igĩrĩ akĩnengera mwene mũkaawa ũcio akĩmwĩra atĩrĩ, ‘Roraga mũndũ ũyũ, na kĩndũ o gĩothe kĩngĩ ũkũhũthĩra nĩ ũndũ wake nĩngaakũrĩha ndacooka.’ ” Jesũ arĩĩkia akĩũria mũrutani ũcio wa Watho atĩrĩ, “Wee-rĩ, ũgwĩciiria gatagatĩinĩ ka andũ acio atatũ nũũ wekire ta mũndũ warigainie na mũndũ ũcio wahũũrĩĩtwo nĩ atuunyani?” Naake agĩcookia atĩrĩ, “Nĩ ũrĩa wamũiguĩrĩire tha.” Naake Jesũ agĩkĩmwĩra atĩrĩ, “Thiĩ o nawe ũgeekage o ta ũguo.” Jesũ gũthiĩ gũceerera Maritha na Mariamu  Na rĩĩrĩ, hĩndĩ ĩmwe Jesũ na arutwo aake magĩthiĩ na njĩra nĩmaatoonyire gĩcagiinĩ, naake mũtumia ũmwe wetagwo Maritha akĩmwĩra atoonye nyũmba gwake. Maritha nĩarĩ na mwarĩ wa nyina wetagwo Mariamu, ũrĩa wokire agĩikara thĩ magũrũinĩ ma Mwathani gũthikĩrĩria ũrutani wake. No rĩĩrĩ, Maritha nĩaraakarire nĩ gũkorwo aarĩ na wĩra mũingĩ. Kwoguo agĩgĩũka harĩ Jesũ akĩmwĩra atĩrĩ, “Mwathani, kaĩ ũtaroona ũrĩa mwarĩ wa maitũ andekereirie wĩra wothe? Mwĩre ooke andeithie!” Naake Mwathani akĩmũcookeria atĩrĩ, “Maritha, Maritha! Wee ũrathĩĩnĩka na ũgeetanga na maũndũ maingĩ, no ũndũ ũmwe noguo wĩ na bata. Mariamu nĩethuurĩire ũndũ ũrĩa mwega na ndegũtuunywo.”