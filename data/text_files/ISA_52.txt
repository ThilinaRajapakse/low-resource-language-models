 Ngai nĩakahonokia Jerusalemu  Jerusalemu, ũkĩra wĩhande rĩngĩ! Wee mũciĩ Mũtheru wa Ngai, wĩhumbe nguo cia riiri waku! Andũ a ndũũrĩrĩ matigaacooka gũkĩra ihingo ciaku rĩngĩ. Itũũra rĩa Jerusalemu, wĩribaribe rũkũngũ! Ũkĩra ũikarĩre gĩtĩ gĩaku gĩa ũthamaki! Itũũra rĩa Zayuni, wee ũkoreetwo ũrĩ ngombo, ruta bĩngũ icio woheetwo nacio! MWATHANI areera andũ aake atĩrĩ, “Mũtiendirio mbeeca, kwoguo o na mũtigũkũũrwo na mbeeca.” MWATHANI Ngai aroiga atĩrĩ, “Kĩambĩrĩriainĩ andũ aakwa mwathiire gũtũũra Misiri mũrĩ ageni; no marigĩrĩrioinĩ Aasiria nĩmaamũhinyĩrĩirie hatarĩ gĩtũmi.  Rĩu gũũkũ Babiloni noguo kũrathiĩ na mbere. Mũrĩ ngombo na gũtirĩ mbeeca mũgũrĩĩtwo nacio. Arĩa maramwatha nĩkwĩraha mareraha na makanjagĩra gĩtĩĩo mĩthenya yothe. Andũ aakwa, mahinda marĩa megũũka, nĩmũkũmenya na mwĩtĩkie atĩ nĩ niĩ Ngai na atĩ nĩ niĩ ndĩroiga ũguo.”  Kaĩ nĩ gĩkeno kĩnene kuona mũtũmwo ũrooka agereire ng'ongoinĩ, areeheete ũhoro mwega-ĩ! Aranĩrĩra ũhoro wa thaayũ, aramenyithania ũhoro mwega wa gũkũũrwo! Areera Zayuni atĩrĩ, “Ngai waku nĩ we rĩu ũrathamaka.” Atĩrĩĩrĩ, arĩa mararangĩra itũũra maraugĩrĩria oothe hamwe, makoigĩrĩria makĩrũũhagia! Nĩkuona marona na maitho maao MWATHANI agĩcooka Zayuni.  Ambĩrĩriai kuugĩrĩria mũine mũrĩ hamwe mũkeneete, inyuĩ kũndũ kũrĩa kwanange thĩinĩ wa Jerusalemu. MWATHANI nĩahooreirie andũ aake, na agakũũra Jerusalemu. MWATHANI nĩegũtũmĩra guoko gwake gũtheru akĩonagwo nĩ ndũũrĩrĩ ciothe; ituri ciothe cia thĩ nĩikuona ũhonokania wa Ngai witũ.  Thiĩi, thiĩi, umaai Babiloni inyuĩ mũgũkuua indo iria nyamũre cia Hekaarũ. Mũtikaanakuuanie kĩndũ o na kĩmwe kĩa iria irĩ thaahu, korwoi mũrĩ atheru, mũkiuma kuo. Mũtikoime kuo na ihenya kana ta andũ marethara. MWATHANI nĩ we ũkũmũtongoria, Ngai wa Isiraeli no we ũgũkorwo o haarĩa thuutha amũrangĩire. Ndungata ĩrathĩĩnĩka MWATHANI aroiga atĩrĩ, “Ndungata yakwa nĩkaagĩa na ũhootani wĩrainĩ wayo, na nĩkaagaathĩrĩrio mũno mũno. Andũ aingĩ nĩmaagegire rĩrĩa maamĩonire; ũthiũ wayo wathũũkangĩĩtio ũguo atĩ ndĩonekaga ĩhaana mũndũ o na haniini.”  Ndũũrĩrĩ nyingĩ nĩkaagegeara, athamaki magaakira ki magegearĩĩte nĩ ũndũ wayo. Tondũ nĩmakoona ũndũ matarĩ meerwo, na mamenye ũndũ matarĩ maigua.