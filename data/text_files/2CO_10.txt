 Paũlũ kũgitĩra wĩra wake Niĩ Paũlũ, o niĩ ngoragwo ndĩnyiihĩĩtie hĩndĩ ĩrĩa twĩ na inyuĩ no hĩndĩ ĩrĩa ndĩ kũraaya na inyuĩ ngakorwo njĩhĩĩte mũno, nĩndamũthaitha na ũhooreri na ũkirĩrĩria wa Kristũ. Ndamũthaitha mũtikanatũme nyoneke ta ndĩmwĩhĩire mũno hĩndĩ ĩrĩa ngooka, amu nĩnjũũĩ na ma atĩ no thũũkĩre andũ arĩa maratwĩciirĩria atĩ mĩthiĩre ĩrĩa tũthiaga nayo nĩ ya gũũkũ thĩ. Tondũ o na angĩkorwo tũikaraga gũũkũ thĩ-rĩ, tũtirũaga mbaara na mĩthiĩre ya gũũkũ thĩ. Amu indo ciitũ cia mbaara ti cia gũũkũ thĩ, no iria i na hinya wa Ngai wa kũniina kĩrĩa gĩakĩĩtwo gĩkarũma. Nĩtũniinaga ngarari cia maheeni, na tũkaniina kĩndũ o gĩothe kĩrĩa gĩtũũgagĩrio na mwĩtĩĩo wa kũhĩnga ũũgĩ wa Ngai, na tũgataha meciiria moothe tũkamatua ma gwathĩkĩra Kristũ. Nĩtwĩhaarĩirie kũherithia mũndũ ũrĩa ũgeeka gĩĩko gĩtaagĩrĩire hĩndĩ ĩrĩa mũgaathĩka biũ. Inyuĩ muonaga maũndũ o na nja tu. Angĩkorwo nĩharĩ mũndũ wĩtuaga atĩ nĩ wa Kristũ, nĩecirie rĩngĩ we mwene amenye atĩ o na ithuĩ tũrĩ a Kristũ o taake. Atĩrĩĩrĩ, niĩ ndingĩconoka o na angĩkorwo nĩndĩrahaga mũno nĩ ũndũ wa hinya ũrĩa Mwathani aatũheire wa kũmũthondeka, no ti wa kũmũharagania. Ndikwenda kuonekana ta ndĩramũmakia na marũa maakwa. Tondũ rĩĩrĩ, andũ amwe moigaga atĩ, “Marũa ma Paũlũ makoragwo na ũũru na hinya mũingĩ, no rĩrĩa arĩ hamwe na ithuĩ oonekaga atarĩ na hinya, na ciugo ciake itikoragwo na ũritũ.” Mũndũ ũrĩa uugaga ũguo nĩamenye atĩ, ũrĩa tuugaga na marũa tũrĩ kũnene noguo tũgeeka hĩndĩ ĩrĩa tũgooka. Ithuĩ tũtirĩ hĩndĩ tũngĩgeria kwĩiganania kana kwĩgerekania na arĩa metũũgagĩria. Andũ acio nĩ akĩĩgu mũno tondũ methimaga na magetuĩra kũringana na matua maao eene! Ithuĩ gũtirĩ hĩndĩ tũkeeraha makĩria ya ũrĩa kwagĩrĩire; kwĩraha gwitũ kũrĩikaraga kũringana na wĩra ũrĩa tũheetwo nĩ Ngai, na o na inyuĩ mwĩ gĩcunjĩ kĩa wĩra ũcio witũ. Tondũ mũkĩrĩ thĩinĩ wa wĩra ũcio witũ-rĩ, hĩndĩ ĩrĩa twamũreehagĩra Ũhoro ũrĩa Mwega wa Kristũ tũtiarĩ nja ya wĩra witũ. Kwoguo ithuĩ tũtiĩrahaga nĩ ũndũ wa wĩra wa andũ arĩa angĩ, no twĩ na mwĩhoko atĩ o ũrĩa wĩtĩkio wanyu ũraneneha noguo wĩra witũ ũgũthiĩ ũkĩingĩhaga kũringana na ũrĩa tũgereirwo nĩ Ngai. Hĩndĩ ĩyo nĩtũkaahota kũhunjia Ũhoro ũrĩa Mwega kũrĩ mabũrũri marĩa me kũraaya na inyuĩ, tũtekwĩraha nĩ ũndũ wa wĩra ũrĩa ũrutĩĩtwo kũndũ kũngĩ nĩ mũndũ ũngĩ.  Amu kwandĩkĩĩtwo atĩrĩ, “Ũrĩa ũkwĩraha nĩerahe nĩ ũndũ wa ũrĩa Mwathani eekĩĩte.” Tondũ Mwathani ndagaathagĩrĩria mũndũ ũrĩa wĩthuurĩĩte, agaathagĩrĩria ũrĩa ethuurĩire we mwene.