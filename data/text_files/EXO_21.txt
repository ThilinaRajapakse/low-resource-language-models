 Ũrĩa ngombo ciagĩrĩire nĩgwĩkwo (Gũco .-) “Na rĩĩrĩ, mawatho maya marũmĩrĩire nĩ mo ũkũhe andũ a Isiraeli:  Ũngĩgũra ngombo ya Mũhibirania, reke ĩgũtungatĩre mĩaka ĩtandatũ, na mwaka wa mũgwanja ũmĩrekererie ĩthiĩ ĩtarĩ na kĩndũ ĩkũrĩha. Angĩkorwo ndĩahikanĩĩtie hĩndĩ ĩrĩa yatuĩkire ngombo yaku, ndĩagĩrĩirwo nĩgũthiĩ na mũtumia ĩkiuma gwaku, no angĩkorwo nĩyahikanĩĩtie hĩndĩ ĩrĩa yatuĩkire ngombo yaku, no ĩthiĩ na mũtumia wayo ĩkiuma gwaku. Mũnene wa ngombo ĩyo angĩmĩhe mũtumia, naake mũtumia ũcio amĩciarĩre aanake kana airĩĩtu, mũtumia ũcio na ciana icio marĩtuĩkaga a mũnene wayo na ngombo ĩyo ĩgaathiĩ ĩrĩ iiki. No ngombo ĩyo ĩngiuga atĩ nĩyendeete mũnene wayo, mũtumia wayo, o na ciana ciayo, na atĩ ndĩkwenda kũrekererio, hĩndĩ ĩyo mũnene wayo no akĩmĩtware handũ harĩa hathaathayagĩrio na amĩĩre ĩrũũgame mũrangoinĩ kana gĩtugĩinĩ kĩa mũrango. Naake mũnene wayo amĩtũre gũtũ na mũkuha, nayo ngombo ĩyo ĩgĩtũũre ĩmũtungatagĩra matukũ maayo moothe. “Mũndũ angĩendia mwarĩ agatuĩke ngombo-rĩ, ngombo ĩyo ya mũirĩĩtu ndĩkaarekererio ta ũrĩa ngombo cia arũme ciĩkagwo. Angĩkorwo ngombo ĩyo ya mũirĩĩtu yendeetio kũrĩ mũndũ wendaga kũmĩtua mũtumia wayo na gũkorwo mũndũ ũcio ndaramĩenda-rĩ, ngombo ĩyo no ĩgĩkũũrwo nĩ ithe wayo; no mũnene wayo ndangĩmĩenderia andũ a ndũũrĩrĩ nĩ ũndũ nĩamĩheeneetie. Na rĩĩrĩ, mũndũ angĩgũrĩra mũũrũwe ngombo ya mũndũ wa nja-rĩ, aagĩrĩirwo nĩkũmĩĩka o ta ũrĩa eekaga aarĩ aake. Mũndũ angĩhikia mũtumia wa keerĩ-rĩ, ndakaananyiihanyiihĩrie ũrĩa wa mbere irio, nguo, kana ihooto iria araarĩ nacio mbere. Angĩaga kũhingĩria mũtumia ũcio maũndũ macio matatũ, mũtumia ũcio no arekererio athiĩ atekũrĩha kĩndũ. Mawatho makoniĩ kũgerana ngero  “Mũndũ angĩgũtha ũrĩa ũngĩ akue-rĩ, o naake no mũhaka ooragwo.  No angĩkorwo amũũraga na mũtino atekwenda, nĩngũmũthuurĩra kũrĩa mũndũ ũcio angĩũrĩra na agĩkorwo atarĩ ũgwatiinĩ. No mũndũ angĩraakara na oorage mũndũ akĩendaga-rĩ, no mũhaka ooragwo o na angĩkorwo oorĩire kĩgongoonainĩ gĩakwa atĩ nĩguo ndakooragwo. “Mũndũ o wothe angĩgũtha ithe kana nyina, no mũhaka ooragwo.  “Mũndũ o wothe angĩnyiita mũndũ akamwendie kana akamũige e ta ngombo yake, no mũhaka ooragwo.  “Mũndũ o wothe angĩruma ithe kana nyina, no mũhaka ooragwo. -“Ningĩ andũ eerĩ mangĩtetania na ũmwe agũthe ũrĩa ũngĩ na ihiga kana ngundi no ndamũũrage-rĩ, mũndũ ũcio ndakaae kũherithio. No mũndũ ũcio ũgũthĩĩtwo angĩkorwo nĩegũikara gĩtandainĩ na thuutha ahote gũũkĩra na gwĩtwara agĩĩtirimagia na mũtirima-rĩ, mũndũ ũcio wamũgũthĩĩte no mũhaka amũrĩhe ihinda rĩrĩa ateete na acooke amũtungate nginya hĩndĩ ĩrĩa akaahona. “Ningĩ mũndũ angĩoya rũthanju agũthe ngombo yake ya mũndũ mũrũme kana ya mũndũ wa nja, nayo ĩkue hau hau-rĩ, mũndũ ũcio no mũhaka aherithio. No ngombo ĩyo ĩngĩaga gũkua handũinĩ ha mũthenya ũmwe kana ĩĩrĩ, mũndũ ũcio ndaagĩrĩirwo nĩkũherithio, amu ngombo ĩyo nĩ yake. “Ningĩ arũme mangĩkorwo makĩrũa, na hiihi magũthe mũtumia e mũritũ na matũme ahune, no we mwene aage gũtiihio-rĩ, mũndũ ũcio ũngĩkorwo amũgũthĩĩte no mũhaka arute irĩhi rĩrĩa mũthuuri wa mũtumia ũcio angĩĩtia, na rĩringaine na ũrĩa atuithania magaathĩrĩirie. No rĩĩrĩ, angĩkorwo mũtumia ũcio nĩatiihĩĩtio-rĩ, no mũhaka muoyo uumage muoyo,  riitho riumage riitho, igego riumage igego, guoko kuumage guoko, kũgũrũ kuumage kũgũrũ, ihĩa riumage ihĩa, kĩronda kiumage kĩronda, o na itiihia riumage itiihia. “Mũndũ angĩringa ngombo yake ya mũndũ mũrũme kana ya mũndũ wa nja riitho, narĩo rĩthũũke-rĩ, no mũhaka arekererie ngombo ĩyo ĩĩthiĩre, naguo ũndũ ũcio ũgĩtuĩke irĩhi rĩa riitho rĩu. Angĩgũtha ngombo yake ya mũndũrũme kana ya mũndũ wa nja igego, narĩo rĩgũũke, no mũhaka amĩrekererie ĩĩthiĩre, naguo ũndũ ũcio ũgĩtuĩke irĩhi rĩa igego rĩu. Mawatho makoniĩ indo cia thakame “Na rĩĩrĩ, ndeegwa ĩngĩtheecanga mũndũ na hĩa akue-rĩ, ndeegwa ĩyo no mũhaka ĩhũũrwo na mahiga yũragwo, na nyama ciayo itikaarĩo; no mwene ndeegwa ĩyo ndakaaherithio. No angĩkorwo ndeegwa ĩyo nĩramenyereete gũtheecanga andũ na hĩa, na mwene yo akorwo nĩaramenyithĩĩtio ũhoro ũcio na ndamĩhingĩre, nayo ĩgĩcooke yũrage mũndũ-rĩ, ndeegwa ĩyo no mũhaka ĩhũũrwo na mahiga yũragwo, o naake mwene yo no mũhaka ooragwo. Na rĩĩrĩ, mwene yo angĩĩtĩkĩrio kũrĩha irĩhi nĩ geetha ahonokie muoyo wake, no mũhaka arĩhe kĩrĩa gĩothe angĩtuĩrwo. Ndeegwa ĩyo ĩngĩtheecanga kahĩĩ kana kairĩĩtu na hĩa ĩkoorage-rĩ, watho o ro ũcio noguo ũngĩrũmĩrĩrwo. Ningĩ ndeegwa ĩyo ĩngĩũraga ngombo ya mũndũ mũrũme kana ya mũndũ wa nja-rĩ, mwene ndeegwa ĩyo no mũhaka arĩhe mwene ngombo ĩyo icunjĩ cia betha mĩrongo ĩtatũ, nayo ndeegwa ĩyo ĩhũũrwo na mahiga yũragwo. “Ningĩ mũndũ angĩkunũra irima kana eenje irima na aage kũrĩkunĩka, nayo ndeegwa kana ndigiri ĩgwe irimainĩ rĩu-rĩ, mwene irima rĩu no mũhaka arĩhe nyamũ ĩyo, nayo nyamũ ĩyo ĩkuĩte ĩtuĩke yake. Ningĩ ndeegwa ya mũndũ ĩngĩũraga ndeegwa ya mũndũ ũngĩ-rĩ, andũ acio eerĩ no mũhaka meendie ndeegwa ĩrĩa ĩ muoyo, magayane mbeeca icio, na magayane nyama cia ndeegwa ĩyo yũragĩĩtwo. No angĩkorwo nĩkũĩkaine atĩ ndeegwa ĩyo nĩramenyereete gũtheecangana na hĩa, na mwene yo ndamĩhingagĩra-rĩ, no mũhaka arĩhe mũndũ ũcio ũngĩ na ndeegwa ĩngĩ, nayo ĩyo ĩkuĩte ĩtuĩke yake.