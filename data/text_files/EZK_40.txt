 KĨONEKI KĨA HEKAARŨ NJERŨ (.--.) Ezekieli gũtwarwo Jerusalemu Atĩrĩĩrĩ, kwarĩ mũthenya wa ikũmi wa mweri wa mbere wa mwaka wa mĩrongo ĩĩrĩ na ĩtaano kuuma twathaamio, na noguo warĩ mwaka wa ikũmi na ĩna kuuma itũũra rĩa Jerusalemu rĩang'aũranio. Mũthenya o ro ũcio, ngĩiyũrwo nĩ hinya wa MWATHANI, naake akĩndwara o Jerusalemu.  Na njĩra ya kĩoneki, Ngai akĩndwara o bũrũriinĩ wa Isiraeli, akĩndũũgamia kĩrĩmainĩ kĩraaya mũno. Ndarora kũng'ethanĩra na niĩ, ngĩona nyũmba nyingĩ ciahaanaga ta itũũra.  Agĩcooka akĩndwaratwara hakuhĩ, ngĩona mũndũ wahenagia ta gĩcango. Mũndũ ũcio aanyiitĩĩte buutikamba ya gataani na ruura, na aarũngiĩ kĩhingoinĩ. Mũndũ ũcio akĩnjĩĩra atĩrĩ, “Mũrũ wa mũndũ, ikia maitho wone na ũtege matũ ũigue, na ũbaare wega maũndũ moothe marĩa ngũkuonia. Ũndũ ũcio nĩguo ũtũmire ũreehwo gũũkũ. Maũndũ moothe marĩa ũkuona mamenyithie andũ a Isiraeli.” Kĩhingo kĩa mwena wa irathĩro  Kĩrĩa ndoonire nĩ Hekaarũ, na ya thiũrũrũkĩirio nĩ rũthingo. Mũndũ ũcio agĩkĩoya ruura rwake rũrĩa rwarĩ rwa ũraihu wa mita ithatũ, agĩthima rũthingo. Rũthingo rũu rwarĩ rwa kĩrũũgamo kĩa mita ithatũ na ũtungu wa mita ithatũ. Agĩcooka agĩthiĩ kĩhingoinĩ kĩrĩa kĩaroreete mwena wa irathĩro. Akĩhaica na ngathĩ ciakĩo, na akinya igũrũ wakĩo agĩgĩthima. Kuuma thĩ gũthiĩ na igũrũ, kĩarĩ na ũraihu wa mita ithatũ. Wahĩtũka kĩhingo kĩu haarĩ na njĩra yarĩ na tũnyũmba tũtatũ twa arangĩri mwena na mwena. Kanyũmba o kanyũmba kaarĩ na mĩena yaiganaine yothe. Thingo iria ciatũhakainie ciarĩ na ũtungu wa mita igĩrĩ na nuthu. Wahĩtũka tũnyũmba tũu twa arangĩri nĩhaarĩ na gacĩra ka ũraihu wa mita ithatũ karĩa gaatwaraga mũndũ kanyũmbainĩ ga kĩhingoinĩ karĩa kaang'etheire Hekaarũ. -Kanyũmba kau nako nĩagathimire akĩona atĩ, kuuma thĩ gũthiĩ na igũrũ, kaarĩ na ũraihu wa mita inya. Kau nĩko kaarĩ mũthiainĩ wa kĩhingo kĩrĩa kĩarĩ hakuhĩ na Hekaarũ, na mũthia wako thingo ciarĩ cia ũtungu wa mita ĩmwe. (Tũnyũmba tũu twa arangĩri, tũrĩa twarĩ mĩena yerĩ ya njĩra, tuothe nĩtwaiganaine, na thingo iria ciatũhakainie ciarĩ na ũtungu waiganaine.) Thuutha ũcio, mũndũ ũcio agĩthima wariĩ wa njĩra ĩrĩa yarĩ kĩhingoinĩ. Njĩra ĩyo yothe yarĩ na wariĩ wa mita ithathatũ na nuthu, na wariĩ wa kĩhingo warĩ wa mita ithaano. Mbere ya kanyũmba o kanyũmba ka arangĩri nĩhaarĩ karũthingo ga kĩrũũgamo kĩa cenitimita mĩrongo ĩtaano na ũtungu wa cenitimita mĩrongo ĩtaano. (Notuo tũnyũmba twarĩ na mĩena ĩiganaine yothe ya mita ithatũ.) Agĩcooka agĩthima ũraihu wa kuuma rũthingo rwa na thuutha wa kanyũmba kamwe kinya rũthingo rwa na thuutha rwa kanyũmba karĩa kaang'ethanĩire nako, naguo warĩ mita ikũmi na igĩrĩ na nuthu. Kanyũmba karĩa kaarĩ mũico wa njĩra ya kĩhingo koimagĩria mũndũ kĩhaaroinĩ. O nako nĩagathimire na akĩona atĩ kaarĩ na wariĩ wa mita ikũmi. Ũraihu wothe wa njĩra ya kĩhingo kuuma rũthingo rwa mwena wa na nja rwa kĩhingo kinya mũico wa kanyũmba ka mũico warĩ mita mĩrongo ĩĩrĩ na ithaano. Ningĩ nĩkwarĩ na tũtirica thingoinĩ cia na nja cia kanyũmba o kanyũmba o na thingoinĩ iria ciahakainie tũnyũmba tũu. Thingoinĩ cia na thĩinĩ iria ciang'etheire njĩra ya kĩhingo nĩgwakararĩĩtwo mĩcoro ya mĩtĩ ya mĩkĩndũ. Kĩhaaro kĩa na nja Mũndũ ũcio nĩandoonyeirie njĩra ĩyo tũgĩkinya kĩhaaroinĩ. Rũthingoinĩ rũrĩa rwathiũrũrũkĩirie Hekaarũ nĩgwakĩrĩirwo tũnyũmba mĩrongo ĩtatũ. Na rĩĩrĩ, mwena watuo wa mbere nĩhaarĩ na gacĩra kaarĩĩtwo mahiga. Gacĩra kau gaathiũrũrũkĩĩte kĩhaaro gĩothe. Kĩhaaro gĩĩkĩ kĩa na nja kĩarĩ na benji ĩmwe thĩ ya kĩhaaro kĩa na thĩiniĩ. Nĩkwarĩ na kĩhingo benji ĩmwe igũrũ kĩrĩa kĩerekeire na nja ya na thĩiniĩ. Mũndũ ũcio agĩthima wariĩ ũrĩa warĩ gatagatĩ ka ihingo icio cierĩ naguo warĩ mita mĩrongo ĩtaano. Kĩhingo kĩa mwena wa na rũgongo Mũndũ ũcio agĩcooka agĩthima njĩra ya mwena wa na rũgongo ĩrĩa yerekeire kĩhaaro kĩa na nja. Tũnyũmba tũtatũ twa arangĩri, tũrĩa twarĩ mĩena yerĩ ya njĩra ĩyo, thingo iria ciatũhakainie, na nyũmba ĩrĩa yarĩ kĩhingoinĩ, ciothe ciarĩ na ithimi o ta cia tũrĩa twarĩ kĩhingoinĩ kĩa mwena wa irathĩro. Ũraihu wa njĩra ĩyo yothe warĩ mita mĩrongo ĩĩrĩ na ithaano na wariĩ wayo warĩ mita ikũmi na igĩrĩ na nuthu. Nyũmba ĩrĩa yarĩ kĩhingoinĩ, ndirica, na mĩtĩ ya mĩkĩndũ ĩrĩa yakararĩĩtwo, ciothe ciahaanaine na iria cia kĩhingoinĩ kĩa mwena wa irathĩro. No rĩĩrĩ, mwena ũyũ kwarĩ na ngathĩ mũgwanja iria mũndũ aahaicaga agĩgaakinya kĩhingoinĩ kĩu. Nyũmba ĩrĩa yarĩ kĩhingoinĩ nĩ yo yarĩ mũthia na yang'etheire kĩhaaro. Mũkĩra ũrĩa ũngĩ wa kĩhaaro uumĩĩte kĩhingoinĩ gĩĩkĩ kĩa na rũgongo kwarĩ na kĩhingo kĩngĩ gĩa kwerekera kĩhaaro kĩa na thĩiniĩ o ta mwena wa irathĩro. Mũndũ ũcio agĩgĩthima ũraihu ũrĩa warĩ gatagatĩ ka ihingo icio cierĩ na warĩ mita mĩrongo ĩtaano. Kĩhingo kĩa mwena wa na kĩanda Mũndũ ũcio agĩcooka akĩndwara mwena wa na kĩanda. Nakuo tũkĩona kĩhingo kĩngĩ. Agĩgĩthima thingo cia na thĩinĩ ciakĩo o na nyũmba ĩrĩa yarĩ kĩhingoinĩ kĩu, nacio nĩciaiganaine na iria ingĩ. Kwarĩ na ndirica tũnyũmbainĩ twa kĩhingo gĩĩkĩ o ta cia ihingoinĩ iria ingĩ. Ũraihu wakĩo warĩ mita mĩrongo ĩĩrĩ na ithaano naguo wariĩ wayo warĩ mita ikũmi na igĩrĩ na nuthu. Kwarĩ na ngathĩ mũgwanja iria mũndũ aahaicaga agĩgaakinya kĩhingoinĩ kĩu. Nyũmba ĩrĩa yarĩ kĩhingoinĩ kĩu nĩ yo yarĩ mũthia na yang'etheire kĩhaaro. O na nĩkwarĩ mĩcoro ya mĩtĩ ya mĩkĩndũ yakararĩĩtwo thingoinĩ cia na thĩinĩ iria ciang'etheire njĩra ĩyo. Ningĩ nĩkwarĩ na kĩhingo kĩngĩ gĩa kwerekera kĩhaaro kĩa na thĩinĩ. Mũndũ ũcio agĩgĩthima ũraihu wa gũthiĩ kĩhingoinĩ gĩĩkĩ gĩa keerĩ na warĩ mita mĩrongo ĩtaano. Kĩhingo kĩa mwena wa na kĩanda gĩa Kĩhaaro kĩa na thĩiniĩ Mũndũ ũcio agĩcooka akĩĩhĩtũkĩria kĩhingo kĩa na mwena wa na kĩanda tũgĩkinya kĩhaaro kĩa na thĩiniĩ. Naake agĩthima kĩhingo kĩu, nakĩo nĩkĩaiganaine na iria ciarĩ rũthingoinĩ rwa na nja. -Tũnyũmba twakĩo twa arangĩri, nyũmba ĩrĩa yarĩ kĩhingoinĩ kĩu, na thingo ciakĩo cia na thĩiniĩ nĩciaiganaine na cia ihingo iria ingĩ. Kwarĩ na ndirica tũnyũmbainĩ twa kĩhingo gĩĩkĩ o ta cia ihingoinĩ iria ingĩ. Ũraihu wothe wa njĩra ĩyo warĩ mita mĩrongo ĩĩrĩ na ithaano, naguo wariĩ wayo warĩ mita ikũmi na igĩrĩ na nuthu. Nyũmba ĩrĩa yarĩ kĩhingoinĩ kĩu yang'etheire kĩhaaro kĩa na nja, na mĩcoro ya mĩtĩ ya mĩkĩndũ nĩyakararĩĩtwo thingoinĩ iria ciatwaranĩĩte na njĩra yakĩo. Mũndũ aahaicaga ngathĩ inyaanya agĩgaakinya kĩhingoinĩ kĩu. Kĩhingo kĩa mwena wa irathĩro gĩa Kĩhaaro kĩa na thĩiniĩ Ningĩ akĩndwara akĩĩhĩtũkĩria kĩhingo kĩa mwena wa irathĩro tũgĩkinya kĩhaaro kĩa na thĩiniĩ. Naake agĩthima kĩhingo kĩu, nakĩo nĩkĩaiganaine na iria ingĩ. Tũnyũmba twakĩo twa arangĩri, na nyũmba ya kĩhingoinĩ, o na thingo ciakĩo cia na thĩiniĩ nĩciaiganaine na cia ihingo iria ingĩ. Kwarĩ na ndirica gũthiũrũrũkĩria o na thĩinĩ wa nyũmba ya itoonyeroinĩ rĩakĩo. Ũraihu wothe warĩ mita mĩrongo ĩĩrĩ na ithaano no wariĩ warĩ mita ikũmi na igĩrĩ na nuthu. Nyũmba ĩrĩa yarĩ kĩhingoinĩ kĩu yang'etheire kĩhaaro kĩa na nja. Mĩcoro ya mĩtĩ ya mĩkĩndũ nĩyakararĩĩtwo thingoinĩ iria ciatwaranĩĩte na njĩra ĩyo. Mũndũ aahaicaga ngathĩ inyaanya agĩgaakinya kĩhingoinĩ kĩu. Kĩhingo kĩa na rũgongo gĩa Kĩhaaro kĩa na thĩinĩ Mũndũ ũcio agĩcooka akĩndwara kĩhingoinĩ kĩa na rũgongo. Agĩgĩthima, nakĩo nĩkĩaiganaine na iria ingĩ. O nakĩo kĩarĩ na tũnyũmba twa arangĩri, thingo ng'emie na thĩiniĩ, nyũmba ya kĩhingoinĩ, na ndirica mĩena yothe. Ũraihu wothe warĩ mita mĩrongo ĩĩrĩ na ithaano, naguo wariĩ warĩ mita ikũmi na igĩrĩ na nuthu. Nyũmba ya kĩhingoinĩ yang'etheire kĩhaaro kĩa na nja. Mĩcoro ya mĩtĩ ya mĩkĩndũ nĩyakararĩĩtwo thingoinĩ iria ciatwaranĩĩte na njĩra ĩyo. Mũndũ aahaicaga ngathĩ inyaanya agĩgaakinya kĩhingoinĩ kĩu. Mĩako ĩrĩa yarĩ hakuhĩ na kĩhingo kĩa na rũgongo Mwena wa na rũgongo kwarĩ kanyũmba kanyiitithanĩĩtie kĩhaaro kĩa na nja na kĩhingo kĩa na thĩiniĩ. Koimĩrĩire nyũmba ĩrĩa yarĩ kĩhingoinĩ ĩrĩa yang'etheire kĩhaaro. Nyũmbainĩ ĩyo nĩkuo maathambagĩria nyama cia magongoona ma njino. Nyũmbainĩ ĩyo yarĩ kĩhingoinĩ, kwarĩ na meetha inya. Meetha igĩrĩ ciaigĩĩtwo mwena ũmwe na iria ingĩ igĩrĩ mwena ũrĩa ũngĩ. Meethainĩ icio nĩ ho nyamũ cia magongoona ma njino, cia magongoona ma meehia o na cia magongoona ma kũrĩhĩra meehia ciathĩnjagĩrwo. Nja ya nyũmba ĩyo haarĩ na meetha ingĩ inya o ta icio. Igĩrĩ mwena ũmwe, na igĩrĩ mwena ũrĩa ũngĩ wa kĩhingo kĩrĩa kĩarĩ mwena wa na rũgongo. Meetha ciothe cia gũthĩnjĩra ciarĩ inyaanya, inya ciarĩ nyũmba thĩinĩ na inya ciarĩ nja. Meetha inya iria ciathĩnjagĩrwo magongoona ma njino ciarĩ cia mahiga maacũhie. Ciarĩ na kĩrũũgamo kĩa cenitimita mĩrongo ĩtaano; mĩena yothe ya na igũrũ yarĩ ya cenitimita mĩrongo mũgwanja na ithaano. Meethainĩ icio no ho maigagĩrĩra indo iria maahũthagĩra magĩthĩnja magongoona ma njino o na macio mangĩ. Meethainĩ ĩcio gũthiũrũrũkĩria nĩgwekĩrĩĩtwo kamũgũkũ ga kabaaũ ka wariĩ wa mirimita mĩrongo mũgwanja na ithaano. Nyama ciothe cia magongoona ciaigagĩrĩrwo meethainĩ icio. Mũndũ ũcio agĩcooka akĩndwara o kinya kĩhaaro kĩa na thĩiniĩ. Na ho hau haarĩ na tũnyũmba twĩrĩ. Kanyũmba kamwe kaahakaine na kĩhingo kĩa mwena wa na rũgongo na kaaroreete mwena wa na kĩanda. Karĩa kangĩ kaahakaine na kĩhingo kĩa mwena wa irathĩro na kaaroreete mwena wa rũgongo. Mũndũ ũcio agĩkĩnjĩĩra atĩ kanyũmba kau kaaroreete mwena wa na kĩanda kaarĩ ga kũhũthĩrwo nĩ athĩnjĩri Ngai arĩa maatungataga kũu Hekaarũinĩ. Nako karĩa kaaroreete na mwena wa na rũgongo kaarĩ ga kũhũthĩrwo nĩ athĩnjĩri Ngai arĩa maatungataga kĩgongoonainĩ. Athĩnjĩri Ngai acio maakoragwo moimĩĩte njiarwainĩ cia Zadoku, na no o oiki a mũhĩrĩga wa Lawi meetĩkĩrĩĩtio gũthiĩ gũtungataga mbere ya MWATHANI. Kĩhaaro kĩa na thĩiniĩ na mwako wa Hekaarũ Mũndũ ũcio agĩcooka agĩthima kĩhaaro kĩu kĩa na thĩiniĩ, nakĩo kĩarĩ na ũraihu wa mita mĩrongo ĩtaano thikwea. Nayo Hekaarũ yarĩ mwena wa ithũĩro wa kĩhaaro kĩu, nakĩo kĩgongoona kĩarĩ o hau mbere. Agĩcooka akĩndwara o kanyũmbainĩ ka mũromoinĩ wa Hekaarũ. Akĩũthima na warĩ na ũraihu wa gũthiĩ na igũrũ wa mita igĩrĩ na nuthu na mita mũgwanja wariĩ. Thingo ciaguo ciarĩ cia ũtungu wa mita ĩmwe na nuthu mĩena yerĩ. Na rĩĩrĩ, nĩhaarĩ na ngathĩ iria mũndũ aahaicaga agĩgaakinya kanyũmbainĩ kau, nacio ciarĩ cia wariĩ wa mita ikũmi na ũraihu wa mita ithathatũ. Ningĩ haarĩ na itugĩ igĩrĩ cia mahiga, kĩmwe mwena ũmwe wa mũromo na kĩrĩa kĩngĩ mwena ũcio ũngĩ.