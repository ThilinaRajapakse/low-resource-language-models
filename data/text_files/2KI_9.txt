 Jehu gũitĩrĩrio maguta atuĩke mũthamaki wa Isiraeli Na rĩĩrĩ, mũnabii Elisha agĩĩta ũmwe wa anabii arĩa maarĩ eethĩ akĩmwĩra atĩrĩ, “Oya mũcuuba wa maguta ma mĩtamaiyũ ũthiĩ Ramothu bũrũriinĩ wa Gileadi. Wakinya kuo, ũcarie Jehu, mũrũ wa Jehoshafatu na mũcũkũrũ wa Nimushi. Wamuona ũmweherie harĩ araata aake, ũmũtware kanyũmba kehithĩĩte. Ũcooke woe cuuba ũcio wa maguta ma mĩtamaiyũ ũmũitĩrĩrie mũtwe na ũmwĩre atĩrĩ, ‘MWATHANI aroiga ũũ, nĩndagũitĩrĩria maguta ũtuĩke mũthamaki wa Isiraeli.’ Ũgĩcooke uume kuo na ihenya o ũrĩa kwahoteka.” Kwoguo mũnabii ũcio mwĩthĩ agĩgĩthiĩ Ramothu kũrĩa aakorire atongoria a mbũtũ cia ita marĩ na kĩama. Naake akiuga atĩrĩ, “Njĩtĩkĩria mwathi wakwa, ndĩ na ndũmĩrĩri yaku.” Naake Jehu akĩmũũria atĩrĩ, “Nĩ ũrĩkũ witũ ũraarĩria?” Naake mũnabii ũcio akĩmũcookeria atĩrĩ, “Nĩ we mwathi wakwa ndĩraarĩria.”  Naake Jehu agĩũkĩra agĩtoonya nyũmba, naake mwanake ũcio akĩmũitĩrĩria maguta akĩmwĩraga atĩrĩ, “MWATHANI Ngai wa Isiraeli aroiga ũũ, nĩndagũitĩrĩria maguta ũtuĩke mũthamaki wa andũ aakwa a Isiraeli. Nawe nĩũkaaniina mũciĩ wa mwathi waku Ahabu, nĩ geetha herithie Jezebeli nĩ ũndũ wa thakame ĩrĩa aitithirie ya anabii ndungata ciakwa, o na thakame ya ndungata iria ingĩ ciothe ciakwa. Mũciĩ wothe wa Ahabu ngũũniina biũ. Nĩngũniina mũndũ mũrũme wothe, mwĩthĩ na mũkũrũ, ngombo o na ũtarĩ ngombo, kũu Isiraeli. Mũciĩ wa Ahabu ngũwĩka o ta ũrĩa ndeekire mũciĩ wa Jeroboamu mũrũ wa Nebati, na o ta ũrĩa ndeekire mũciĩ wa Baasha mũrũ wa Ahija.  Jezebeli ndakoona mũndũ wa kũmũthika, akaarĩĩrwo nĩ ngui gĩthakainĩ gĩa Jezireeli.” Naake mwanake ũcio arĩĩkia kuuga ũguo, akĩhingũra mũrango agĩĩthara. Naake Jehu acooka harĩ atongoria arĩa angĩ, makĩmũũria atĩrĩ, “Gwathiĩ atĩa, mũndũ witũ? Maũndũ moothe no meega? Nĩ kĩĩ mũgũrũki ũcio ekwendaga nawe?” Naake Jehu akĩmacookeria atĩrĩ, “Nĩmũũĩ ũrĩa andũ a mũthemba ta ũcio maaragia.” Nao makĩmwĩra atĩrĩ, “Aaca, tũtiũĩ! Twĩre ũrĩa oiga tiga gũtwĩhithĩra!” Naake akĩmeera atĩrĩ, “Mwanake ũcio anjĩĩra atĩrĩ, ‘MWATHANI oiga ũũ, nĩndagũitĩrĩria maguta ũtuĩke mũthamaki wa Isiraeli.’ ” O rĩmwe atongoria acio makĩruta o mũndũ nguo yake magĩciara o hau magũrũinĩ ma Jehu nĩguo acikinye, makĩhuuha tũrumbeeta makĩanĩrĩra atĩrĩ, “Jehu nĩ we mũthamaki!” Joramu mũthamaki wa Isiraeli kũũragwo -Na rĩĩrĩ, Jehu agĩtuma ndundu ya gũũkĩrĩra mũthamaki Joramu, ũrĩa wathiĩte gũikara Jezireeli, nĩ geetha oone kana nĩekũhona nguraro iria aatiihangĩirio Ramothu makĩrũa na Hazaeli mũthamaki wa Siria. Kwoguo akĩĩra atongoria arĩa angĩ aake atĩrĩ, “Angĩkorwo mũrĩ mwena wakwa, menyereraai hatikaanoime mũndũ gũũkũ Ramothu akamenyithie andũ a Jezireeli ũhoro ũyũ.” Naake Jehu akĩhaica ngaari yake ya mbarathi agĩthiĩ Jezireeli, nĩ ũndũ nĩkuo Joramu aakomeete e mũrũaru. Hĩndĩ ĩyo Ahazia mũthamaki wa Juda nĩaikũrũkĩĩte kuo kũmũrora. Rĩrĩa Jehu na andũ aake mookaga, mũndũ warĩ mũnaarainĩ wa kũrangĩra kũu Jezireeli akĩmoona akiuga atĩrĩ, “Ndĩkuona gĩkundi kĩa andũ.” Naake Joramu akĩmwĩra atĩrĩ, “Oya mũndũ ũmwe wa arĩa mathiaga mahaicĩĩte mbarathi ũmũtũme akamatũnge, akamoorie atĩrĩ, ‘Mwoka na thaayũ?’ ” Naake mũndũ ũcio warekeetio agĩthiĩ ahaicĩĩte mbarathi nĩguo agacemanie na Jehu. Agĩkĩũria Jehu atĩrĩ, “Mũthamaki akũũria kana mwoka na thaayũ?” Naake Jehu agĩcookeria mũndũ ũcio atĩrĩ, “Ũcio ti thĩĩna waku! Wee cooka thuutha wakwa!” Naake mũndũ ũrĩa warĩ mũnaarainĩ wa kũrangĩra agĩcookia ũhoro akiuga atĩrĩ, “Mũrekio nĩakinya harĩ gĩkundi kĩa andũ, no ndaronekana agĩcooka.” Ningĩ gũgĩtũmwo mũrekio ũngĩ ahaicĩĩte mbarathi, naake akinya harĩ Jehu akĩmũũria atĩrĩ, “Mũthamaki akũũria kana mwoka na thaayũ?” Naake Jehu agĩcookeria mũndũ ũcio atĩrĩ, “Ũcio ti thĩĩna waku! Wee cooka thuutha wakwa!” Naake mũndũ ũrĩa warĩ mũnaarainĩ wa kũrangĩra o rĩngĩ agĩcookia ũhoro akiuga atĩrĩ, “Mũrekio nĩakinya he gĩkundi kĩa andũ, no ndaronekana agĩcooka. Ningĩ mũtwarĩre wa ngaari ya mbarathi nĩ ta wa Jehu, nĩ ũndũ atwaraga ngaari ya mbarathi ta mũgũrũki!” Naake Joramu akiuga atĩrĩ, “Haarĩriai ngaari cia mbarathi.” Nao marĩĩkia gũcihaarĩria, Joramu mũthamaki wa Isiraeli na Ahazia mũthamaki wa Juda magĩthiĩ mahaicĩĩte o mũndũ ngaari yake, nĩguo magatũnge Jehu. Nao magĩcemania naake mũgũndainĩ wa Nabothu ũrĩa Mũjezireeli. Hĩndĩ ĩyo Joramu akĩũria Jehu atĩrĩ, “Woka na thaayũ?” Naake Jehu akĩmũcookeria atĩrĩ, “Kũngĩkorwo kwĩ na thaayũ ũrĩkũ, o rĩrĩa ũgo na ũmaraaya ũrĩa maitũguo Jezebeli aambĩrĩirie na ũingĩ no ũrathiĩ o na mbere?” Naake Joramu akĩgarũra ngaari yake ya mbarathi akĩũra, akiugaga atĩrĩ, aanĩrĩire, “Ahazia! Tũrĩakunyanĩre!” Naake Jehu akĩgeeta ũta wake na hinya wake wothe agĩikia mũguĩ, akĩmũratha mũgongo o nginya mũguĩ ũgĩtheeca ngoro yake. Naake akĩgũa kũu ngaariinĩ yake ya mbarathi agĩkua. Hĩndĩ ĩyo Jehu akĩĩra Bidikari, ũrĩa warĩ mũteithĩrĩria wake atĩrĩ, “Oya kĩimba gĩake ũgĩikie mũgũndainĩ ũrĩa warĩ wa Nabothu. Taririkana ciugo nditũ iria MWATHANI aaririe imũkoniĩ rĩrĩa ithuerĩ twathiaga na mbarathi ciitũ tũrũmĩrĩire ithe Ahabu; oigire atĩrĩ,  ‘Ira nĩndĩroonire Nabothu na aariũ aake mooragwo. Na niĩ ndoiga atĩ ngaakũherithĩria o gũũkũ mũgũndainĩ ũyũ!’ ” Kwoguo Jehu agĩatha mũteithĩrĩria wake akĩmwĩra atĩrĩ, “Oya kĩimba gĩĩkĩ kĩa Joramu ũgĩikie mũgũndainĩ ũrĩa warĩ wa Nabothu nĩ geetha uuge wa MWATHANI ũhinge.” Ahazia mũthamaki wa Juda kũũragwo Rĩrĩa Ahazia oonire ũrĩa gwekĩka, akĩũra ahaicĩĩte ngaari yake ya mbarathi aroreete itũũra rĩa Bethi Hagani. Naake Jehu akĩmũrũmĩrĩra, akiuga atĩrĩ, “O naake mũũrageei!” Nao andũ a Jehu makĩmũguraria rĩrĩa aatwarithagia ngaari yake ya mbarathi aroreete mwambatoinĩ wa Guri hakuhĩ na itũũra rĩa Ibileamu. Naake akĩyũmĩrĩria o nginya agĩkinya itũũrainĩ rĩa Megido kũrĩa aakuĩrĩire. Nacio njaama ciake igĩkuua kĩimba gĩake na ngaari ya mbarathi igĩthiĩ nakĩo Jerusalemu, igĩgĩthika mbĩĩrĩrainĩ cia athamaki kũu itũũrainĩ rĩa Daudi. Na rĩĩrĩ, Ahazia aambĩrĩirie gũthamaka Juda mwakainĩ wa ikũmi na ũmwe wa hĩndĩ ĩrĩa Joramu mũrũ wa Ahabu aathamakaga Isiraeli. Kwini Jezebeli kũũragwo Na rĩĩrĩ, rĩrĩa Jehu aakinyire Jezireeli, Jezebeli nĩamenyire ũndũ ũcio. Jezebeli akĩĩhaka rangi maitho, na agĩthondeka njuĩrĩ yake wega, agĩcũũthĩrĩria njĩrainĩ arĩ ndiricainĩ. Hĩndĩ ĩrĩa Jehu aatoonyaga kĩhingoinĩ, Jezebeli akĩmũũgirĩrĩria akĩmũũria atĩrĩ, “Woka na thaayũ, Zimuri, o wee ũrooragire mwathi waku?” Naake Jehu agĩtiira maitho na igũrũ akĩanĩrĩra akĩũria atĩrĩ, “Nũũ ũrĩ mwena wakwa?” Nao andũ eerĩ kana atatũ ahakũre arĩa meehokeirwo maũndũ ma nyũmba ya mũthamaki makĩmũcũũthĩrĩria na ndirica, Jehu akĩmeera atĩrĩ, “Mũikiei thĩ!” Nao makĩmũikia thĩ, nayo thakame yake ĩkĩminjũkĩra rũthingo, o na mbarathi. Naake Jehu akĩmũrangĩrĩria hau thĩ na mbarathi na ngaari ya mbarathi. Naake Jehu agĩtoonya nyũmba ĩyo ya mũthamaki, na arĩĩkia kũrĩa o na kũnyua akiuga atĩrĩ, “Thiĩi muoe kĩimba kĩa mũndũ mũka ũcio mũrume mũgĩthike, nĩ ũndũ nĩ kĩa mwarĩ wa mũthamaki.” No rĩĩrĩ, andũ arĩa maathiire kũmũthika matiakorire mwĩrĩ wothe o tiga mũtwe, na mahĩndĩ ma magũrũ na mooko.  Rĩrĩa maacookire makĩmenyithia Jehu ũhoro ũcio, akĩmeera atĩrĩ, “Ũguo nĩguo MWATHANI oigire gũgaatuĩka rĩrĩa aaririe na kanua ka ndungata yake Elija rĩrĩa oigire, ‘Kĩimba kĩa Jezebeli gĩkaarĩĩrwo nĩ ngui o hau mũgũndainĩ wa Jezireeli. Ningĩ matigari ma mwĩrĩ wake makaanyagio kũu mũgũndainĩ, bũrũriinĩ ũcio wa Jezireeli o ta gĩcoro, na hatirĩ mũndũ o na ũmwe ũkaahota kũmakũũrana.’ ”