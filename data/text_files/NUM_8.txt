 Gwĩkĩra mataawa  MWATHANI akĩĩra Musa atĩrĩ, “Ĩra Harũni atĩ agĩĩkĩra mataawa marĩa mũgwanja mũtĩinĩ wa kũhangĩrwo mataawa, amaige ũguo atĩ nĩmarĩmũrĩkaga mwena wa na mbere wa mũtĩ ũcio.” Harũni nĩathĩkire, agĩkĩiga mataawa macio maroreete mwena wa na mbere wa mũtĩ ũcio wa kũhangĩrwo mataawa. Kuuma igũrũ nginya thĩ mũtĩ ũcio wa kũhangĩrwo mataawa wathondekeetwo na thahabu ndure; wathondekeetwo kũringana na mũthondekere ũrĩa MWATHANI ooneetie Musa. Gũtherio na kwamũrwo kwa Alawii Ningĩ MWATHANI akĩĩra Musa atĩrĩ, “Amũrania Alawii na andũ acio angĩ a Isiraeli ũmatherie na njĩra ĩno: Maminjaminjĩrie maaĩ ma gũtherania, ũcooke ũmeere meenje mĩĩrĩ yao yothe, na mathambie nguo ciao. Hĩndĩ ĩyo nĩmegũkorwo matarĩ na thaahu. Macooke mooe gateegwa na indo iria ciagĩrĩire cia igongoona rĩa mũtu na nĩcio: mũtu mũhinyu ũtukanĩĩtio na maguta ma mĩtamaiyũ, na ũthiĩ na gateegwa kangĩ ga kũrutwo igongoona rĩa meehia. Ũcooke ũcookanĩrĩrie mũingĩ wothe wa Isiraeli, na ũrũũgamie Alawii mbere ya Hema ya gũtũnganwo. Nao andũ a Isiraeli maigĩrĩre mooko maao mĩtweinĩ ya Alawii. Naake Harũni anyamũrĩre Alawii marĩ kĩheeo kĩa mwanya kuuma kũrĩ Aisiraeli, nĩ geetha marutage wĩra wakwa. Alawii nao macooke maigĩrĩre mooko maao mĩtweinĩ ya tũteegwa tũrĩa twĩrĩ, kamwe karutwo igongoona rĩa meehia, nako kau kangĩ igongoona rĩa njino, nĩ geetha ũhoroherie Alawii. “Amũra Alawii marĩ kĩheeo kĩa mwanya harĩ niĩ, ũcooke ũtue Harũni na aariũ aake anene aao. Amũrania Alawii na andũ acio angĩ na njĩra ĩyo, nĩ geetha matuĩke andũ aakwa. Warĩĩkia gũtheria na kwamũra Alawii-rĩ, nĩmegũkorwo meetĩkĩrĩĩtio kũruta wĩra Hemainĩ ya gũtũnganwo. Nĩndĩyoeire Alawii matuĩke aakwa kĩũmbe handũinĩ ha aariũ oothe a marigithaathi a andũ a Isiraeli.  Rĩrĩa ndooragire marigithaathi moothe ma andũ a Misiri, nĩndaamũrire aariũ oothe a marigithaathi ma Aisiraeli, o na ma mahiũ matuĩke maakwa. Rĩu nĩndooya Alawii handũinĩ ha marigithaathi moothe ma Aisiraeli. Nĩndamanenganĩra kũrĩ Harũni na aariũ aake marĩ kĩheeo kuuma kũrĩ Aisiraeli, marutagĩre Aisiraeli wĩra Hemainĩ ya gũtũnganwo, na mamagitagĩre kuuma harĩ mũthiro ũrĩa ũngĩmanyiita mangĩkuhĩrĩria Handũ Harĩa Hatheru.” Kwoguo Musa, Harũni na andũ oothe Aisiraeli makĩamũra Alawii o ta ũrĩa MWATHANI aathĩĩte Musa. Alawii magĩgĩĩtheria, na magĩthambia nguo ciao, naake Harũni akĩmaamũrĩra MWATHANI marĩ kĩheeo kĩa mwanya. O na ningĩ nĩarutire igongoona rĩa kũmatheria. Andũ magĩgĩĩka Alawii maũndũ moothe marĩa Ngai aathĩĩte Musa mameeke. Kwoguo Alawii magĩĩtĩkĩrio kũruta wĩra thĩinĩ wa Hema ya gũtũnganwo marũũgamĩrĩirwo nĩ Harũni na aariũ aake. Ningĩ MWATHANI akĩĩra Musa atĩrĩ, “Mũlawii arĩambagĩrĩria kũruta wĩra Hemainĩ ya gũtũnganwo e wa mĩaka mĩrongo ĩĩrĩ na ĩtaano, na akinyia mĩaka mĩrongo ĩtaano akahuurũka. Thuutha wa ũguo no ateithagĩrĩrie Alawii arĩa angĩ mawĩrainĩ maao thĩinĩ wa Hema, no ndakaarutage wĩra o na ũmwe e wiki. Ũguo nĩguo wagĩrĩirwo nĩkũbanga wĩra wa Alawii.”