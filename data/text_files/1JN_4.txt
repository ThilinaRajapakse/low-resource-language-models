 Roho ũrĩa wa ma na ũrĩa wa maheeni Eendwa aakwa, tigagaai gwĩtĩkagia andũ oothe arĩa maugaga atĩ me na Roho, no ambagaai kũmarora wega mũmennye kana roho ũrĩa me naguo uumĩĩte kũrĩ Ngai, nĩ amu anabii aingĩ a maheeni nĩmathiĩte thĩ yothe. Ĩno nĩ yo njĩra ĩrĩa mũrĩkũũranaga Roho wa Ngai nayo: Mũndũ o wothe uumbũraga atĩ Jesũ Kristũ ookire arĩ mũndũ, e na Roho ũrĩa uumaga kwĩ Ngai. Mũndũ ũrĩa ũtoimbũraga Jesũ ndarĩ na Roho ũrĩa uumaga kwĩ Ngai. Roho ũrĩa arĩ naguo nĩ roho ũrĩa uumaga gwĩ Thũ ya Kristũ, ũrĩa mwerirwo atĩ nĩũrooka na rĩu nĩũrĩĩkĩĩtie gũũka gũũkũ thĩ. No inyuĩ twana twakwa mũrĩ a Ngai, na nĩmũhooteete anabii acio a maheeni, nĩ amu Roho ũrĩa wĩ thĩinĩ wanyu e na hinya gũkĩra ũrĩa wa gũũkũ thĩ. Anabii acio a maheeni maaragia ũhoro wa maũndũ ma gũũkũ thĩ, nao andũ a gũũkũ thĩ makamathikĩrĩria nĩ tondũ o nĩ a gũũkũ thĩ. No ithuĩ tũrĩ a Ngai. Mũndũ o wothe ũũĩ Ngai nĩatũthikagĩrĩria, no mũndũ ũrĩa ũtarĩ wa Ngai ndatũthikagĩrĩria. Ũguo nĩguo tũmenyaga Roho wa ma na roho wa maheeni. Ngai nĩ wendo Eendwa aakwa, rekeei twendanage mũndũ na ũrĩa ũngĩ tondũ wendo nĩ wa Ngai, na mũndũ ũrĩa wendanaga nĩ mwana wa Ngai, na nĩoĩ Ngai. Mũndũ ũrĩa ũteendanaga ndooĩ Ngai, nĩ amu Ngai nĩ wendo. Ngai nĩatuonirie wendo wake nĩ ũndũ nĩatũmire Mũrũ wake wa mũũmwe gũũkũ thĩ, nĩ geetha tũtũũre muoyo. Wendo ũhaana ta ũũ: Ithuĩ ti ithuĩ twendire Ngai no we nĩ we watwendire, agĩgĩtũma Mũũrũwe ooke nĩ geetha atuĩke igongoona rĩa meehia maitũ. Eendwa aakwa, angĩkorwo ũguo nĩguo Ngai aatwendire, no mũhaka o na ithuĩ tũkĩendanage mũndũ na ũrĩa ũngĩ.  Gũtirĩ mũndũ ũrĩ wona Ngai, no tũngĩendana mũndũ na ũrĩa ũngĩ, Ngai arĩtũũraga thĩinĩ witũ naguo wendo wake nĩũrĩkinyanagĩra thĩinĩ witũ. Ũndũ ũrĩa ũtũmaga tũmenye na ma atĩ tũikaraga thĩinĩ wa Ngai naake agaikara thĩinĩ witũ nĩ atĩ nĩatũheete Roho wake. Na ithuĩ nĩtwĩyoneire na nĩtuumbũraga atĩ, Ngai Ithe nĩatũmire Mũũriũ ooke ahonokie andũ a thĩ. Mũndũ o wothe uumbũraga atĩ Jesũ nĩ Mũrũ wa Ngai aikaraga thĩinĩ wa Ngai, naake Ngai agaikara thĩinĩ wake. Kwoguo ithuĩ nĩtũũĩ na nĩtwĩtĩkĩĩtie wendo ũrĩa Ngai atwendeete naguo. Ngai nĩ wendo na mũndũ ũrĩa ũikaraga eendanĩĩte aikaraga thĩinĩ wa Ngai naake Ngai agaikara thĩinĩ wake. Wendo ũtuagwo mũkinyanĩru thĩinĩ witũ nĩ geetha tũkaagĩa na ũũmĩrĩru rĩrĩa Mũthenya wa Ituĩro ũgaakinya; amu o ta ũrĩa Kristũ ahaana noguo na ithuĩ tũhaana twĩ gũũkũ thĩ. Wendo ndũrĩ guoya; wendo ũrĩa mũkinyanĩru nĩũingataga guoya wothe. Mũndũ ũrĩa wĩtigagĩra ndakoragwo e na wendo mũkinyanĩru, tondũ guoya ũkoragwo ũkonainie na iherithia. Ithuĩ twendanaga nĩ tondũ Ngai nĩatwendire o mbere. Mũndũ angiuga atĩ nĩendeete Ngai, no nĩathũire, mũrũ kana mwarĩ wa Ithe, ũcio nĩ wa maheeni. Nĩ amu, mũndũ ũrĩa ũteendeete mũrũ wa ithe, ũrĩa arahota kuona ndangĩhota#. Ndangĩhota: Maandĩko mamwe moigaga; angĩkĩhota atĩa. kwenda Ngai ũrĩa atarĩ oona. Rĩathani rĩrĩa Kristũ atũheete nĩ rĩĩrĩ: mũndũ ũrĩa wendeete Ngai no mũhaka eende mũrũ kana mwarĩ wa ithe.