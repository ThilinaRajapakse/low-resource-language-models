 “Tathikĩrĩriai ũhoro ũyũ inyuĩ, athĩnjĩri Ngai! Tegaai matũ inyuĩ, andũ aya a Isiraeli! O na inyuĩ, mũrĩ a nyũmba ya mũthamaki, tathikĩrĩriai tondũ ciira ũyũ nĩ wanyu. Mũkoreetwo mũrĩ mũtego kũu Mizipa, na mũrĩ rũgara rwa gũtega rwarĩĩtwo kũu Taboru. O na mũrĩ irima iriku itũũrainĩ rĩa Akacia, na niĩ nĩngũmũherithia inyuothe. Nĩnjũũĩ Isiraeli ũrĩa ahaana, ndangĩĩhithĩra o na atĩa. Isiraeli nĩakoreetwo atarĩ mwĩhokeku, andũ aake nĩmethaahĩĩtie.” Hosea kũmenereria mĩhianano Ciĩko ciao njũru itingĩreka macookerere MWATHANI, nĩmaguucĩrĩirio mũno nĩ mĩhianano na matiũĩ MWATHANI. Mwĩtĩĩo wa andũ a Isiraeli nĩwonanagia ũrĩa matariĩ. Mahĩngagwo nĩ meehia maao makagũa, na andũ a Juda makagũanĩra hamwe nao. Nao magathiĩ kũrutĩra MWATHANI magongoona ma ng'ondu na ng'ombe ciao, na ũhoro ũcio ndũngĩmateithia. Magakĩaga kuona MWATHANI nĩ ũndũ nĩamatiganĩirie. Matikoreetwo mehokeete MWATHANI, nacio ciana ciao itimũũĩ. Kwoguo mekũniinwo na ihenya hamwe na mĩgũnda yao. Mbaara gatagatĩinĩ ka Juda na Isiraeli Tahuuhaai tũrumbeeta kũu Gibea na mũhuuhe kĩng'oora kũu Rama, andũ mehũũge! Ugaai mbu kũu Bethaveni! Ugaai atĩrĩ, “Mũrĩ akore inyuĩ, andũ aya a Benjamini!” Mũthenya wa ciira nĩũrooka, nawe, Isiraeli, wagithio kĩene. Atĩrĩĩrĩ, inyuĩ andũ a Isiraeli, ũndũ ũcio no mũhaka ũgeekĩka hatarĩ nganja.  MWATHANI ekuuga atĩrĩ, “Atongoria a Juda nĩmatharĩkĩire ithaka cia Isiraeli makamatuunya. Ũndũ ũcio ũgagĩtũma ndaakare. Nĩ ũndũ ũcio, ngũmaitũrũrĩra maraakara maakwa o ta mũiyũro wa maaĩ. Isiraeli nĩgũthĩĩnĩka arathĩĩnĩka nĩkũhinyĩrĩrio; nĩorĩĩtwo nĩ ũgai wa ithaka ciake, nĩ ũndũ wa kũrũmĩrĩra maũndũ ma tũhũ. Isiraeli nĩngũkwananga; nawe Juda nĩngũkũhehenja.  “Rĩrĩa Isiraeli aiguire ũrĩa aarũarĩĩte, naake Juda akĩona ironda ciake mwene, hĩndĩ ĩyo Isiraeli agĩthiĩ Asiria kũhooya ũteithio kũrĩ mũthamaki ũrĩa mũnene. No ndahotire kũmahonia ndwari icio ciao. Ngũtharĩkĩra andũ a Isiraeli na a Juda, haana o ta mũrũũthi. Ngũmatambururanga tũcunjĩ tũcunjĩ, njooke ndĩthiĩre. Ngũmaguucũrũria na gũtirĩ ũkũhota kũmahonokia.  “Ngũmatiganĩria o nginya mahinyĩrĩrĩke nĩ ũndũ wa meehia maao, magĩũke manjarie. Hiihi no gũkorwo marĩ o mathĩĩnainĩ macio maao, no marĩgeria kũnjaria.”