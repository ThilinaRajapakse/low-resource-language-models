 Handũ heetagwo Tabera Na rĩĩrĩ, andũ makĩambĩrĩria gũtetia MWATHANI nĩ ũndũ wa mathĩĩna maao. Rĩrĩa MWATHANI aiguire ũguo akĩraakara, akĩrekeria andũ mwaki, naguo ũgĩcina ndeere imwe cia kambĩ. Nao andũ magĩkaĩra Musa, naake Musa akĩhooya MWATHANI, naguo mwaki ũcio ũkĩhora. Kwoguo handũ hau hagĩtuuo Tabera,#. Tabera: Na Kĩhibirania nĩkuuga gũcina. nĩ ũndũ mwaki wa MWATHANI nĩwakanire gatagatĩinĩ kaao. Musa gũthuura atongoria mĩrongo mũgwanja Nĩkwarĩ na andũ a ndũũrĩrĩ maatwaranaga nao. Andũ acio nĩmaagĩire na thuti ya nyama, o nao Aisiraeli makĩambĩrĩria gũteta makiugaga atĩrĩ, “Naarĩ korwo twĩ na nyama! Twĩ Misiri nĩtwarĩaga thamaki na tũtiarĩhaga, o na nĩtwarĩaga kiukamba, meeroni, itũngũrũ cia riki, itũngũrũ cia ndũire, o hamwe na itũngũrũ cia thumu. No rĩu, hinya witũ nĩ mũthiru, na tũtirĩ na kĩndũ o na kĩ gĩa kũrĩa tiga o mana maya mũthenya o mũthenya.”  (Mana maahaanaga ta tũbegũ tũniini twa rangi wĩ gatagatĩ ka mwerũ na yerũũ. - Mana maagũaga kambĩ ũtukũ me hamwe na ime. Mũthenya ũyũ ũngĩ rũũciinĩ, andũ magathiĩ makĩmoonganagia, makamathĩa na ithĩi kana makamahũũrĩra ndĩrĩinĩ magatuĩka mũtu, magacooka makaũtherũkia makaruga keeki iria ciacamaga ta mĩgate irugĩĩtwo na maguta ma mĩtamaiyũ.) Musa nĩaiguire andũ oothe magĩteta marũũgamĩĩte o andũ mũromoinĩ wa hema yao. Musa agĩkĩona ũhoro ũcio ũrĩ mũũru amu MWATHANI nĩaraakarĩĩte nĩ ũndũ wao. Musa agĩkĩũria MWATHANI atĩrĩ, “Ũnjĩkĩĩte ũũru ũguo nĩkĩ? Ũnjiguĩrĩire ũũru nĩkĩ? Wanengerire mũrigo ũyũ wa kũroraga andũ aya oothe nĩkĩ? Niĩ ti niĩ ndamoombire kana ngĩmaciara nĩguo ũnjĩĩre ndĩmakuue ta ũrĩa mũreri wa mwana akuuaga mwana wa rũkenge ndĩmatware bũrũri ũrĩa werĩire maithe maao. Ngũruta kũ nyama cia kũhe andũ aya oothe tondũ marandĩrĩra makiugaga atĩ ndĩmahe nyama marĩe? Ndingĩhota kũrora andũ aya oothe ndĩ nyiiki; mũrigo ũcio nĩ mũritũ mũno harĩ niĩ! No angĩkorwo nĩ ũguo ũkũnjĩka-rĩ, njiguĩra tha ũnjũrage angĩkorwo nĩnjĩtĩkĩrĩkĩĩte nĩ we, nĩ geetha ndige kuona ngĩrĩa thĩĩna mũingĩ ũũ.” MWATHANI agĩkĩĩra Musa atĩrĩ, “Cookanĩrĩria andũ mĩrongo mũgwanja arĩa maheetwo gĩtĩĩo nĩ andũ, na moĩkaine nĩ atongoria, ũndeehere Hemainĩ ya gũtũnganwo ũmeere marũũgame hamwe nawe. Nĩngũikũrũka njaranĩrie nawe hau, na njoe roho ũmwe ũrĩa ngũheete ndĩmahe na nĩmũrĩkĩnyiitanagĩra nao mũrigo wa andũ aya, nĩguo ndũgakĩukuuage ũrĩ wiki. Rĩu ĩra andũ atĩrĩ, ‘Mwĩtheriei nĩ ũndũ wa rũũciũ, amu nĩmũkaarĩa nyama. MWATHANI nĩaiguĩte mũkĩrĩra mũkiugaga atĩ naarĩ korwo no muone nyama mũrĩe, na atĩ nĩ kaba rĩrĩa mwarĩ Misiri. Kwoguo MWATHANI nĩakaamũhe nyama, na no mũhaka mũgaacirĩa. Mũtigaacirĩa mũthenya ũmwe, kana mĩthenya ĩĩrĩ, kana mĩthenya ĩtaano, kana ikũmi kana mĩrongo ĩĩrĩ; mũgaacirĩa mweri ũmwe nginya ciume na maniũrũ, o nginya mũcinyire. Gũgwĩkĩka ũguo tondũ nĩmũregeete MWATHANI ũrĩa ũrĩ haaha hamwe na inyuĩ na mũkamũtetia mũkĩmwĩraga atĩ nĩ kaba mũtangĩoimire Misiri.’ ” Musa akĩĩra MWATHANI atĩrĩ, “Ndongoreetie andũ ngiri magana matandatũ; acio nĩ o ũroiga atĩ nĩũkũmahe nyama mweri ũmwe? No kuoneke ndũũru cia ng'ombe na cia mbũri mathĩnjĩrwo nĩguo imaigane? Thamaki iria ciothe irĩ iriainĩ ingĩũnganio no imaigane?” MWATHANI agĩkĩũria Musa atĩrĩ, “Hinya wakwa nĩũrĩ mũhaka? Nĩũkuona kana ciugo ciakwa nĩikũhinga kana itikũhinga!” Kwoguo Musa akiuma agĩthiĩ akĩra andũ ciugo icio cia MWATHANI. Agĩcooka agĩcookanĩrĩria atongoria mĩrongo mũgwanja a mũingĩ, akĩmatwara makĩrũũgama mathiũrũrũkĩirie Hema. Naake MWATHANI agĩikũrũka e ituinĩ akĩmwarĩria, akĩruta roho ũmwe ũrĩa warĩ thĩinĩ wa Musa akĩwĩkĩra thĩinĩ wa atongoria acio mĩrongo mũgwanja. Rĩrĩa roho aatoonyire thĩinĩ wao, makĩambĩrĩria kũratha moohoro kwa ihinda iniini. Atongoria eerĩ, Elidadi na Medadi, nĩmaathuurĩĩtwo, no matiathiire Hemainĩ; maikarire o kambĩ. Me kũu kambĩinĩ roho nĩatoonyire thĩinĩ wao, makĩambĩrĩria kũratha moohoro. Mũndũ ũmwe mwĩthĩ nĩateng'erire kũrĩ Musa akĩmwĩra ũrĩa Elidadi na Medadi meekaga. Na rĩĩrĩ, Joshua mũrũ wa Nuni, ũrĩa kuuma e mũndũ mũnyiinyi aatũire ateithagĩrĩria Musa, ũcio akĩĩra Musa atĩrĩ, “Mwathi wakwa, magirie!” Naake Musa akĩmwĩra atĩrĩ, “Kaĩ ũgũkĩnjiguĩra ũiru? Naarĩ korwo MWATHANI no ahe andũ aake oothe roho wake agĩtũme oothe marathe moohoro!” Thuutha wa ũguo, Musa na atongoria acio magĩcooka kambĩ. MWATHANI gũtũma tũmakia arũme Na rĩĩrĩ, MWATHANI nĩatũmire rũhuuho rũhuruutane kuuma iriainĩ, naruo rũkĩreehe tũmakia arũme tũmbũkĩĩte kĩndũ ta mita ĩmwe kuuma thĩ. Tuokire tũkĩũmba handũ ha ta kiromita ĩmwe gũthiũrũrũkĩria kambĩ. Kwoguo mũthenya ũcio andũ magĩtinda magĩtũngania, na ũtukũ na mũthenya ũyũ ũngĩ; gũtirĩ mũndũ wonganirie tũmakia arũme twĩ na ũritũ ũnyiihĩire kiro ngiri ĩmwe. Nĩmaagĩtwanĩkire gũthiũrũrũkĩria kambĩ nĩguo tũũme. Na rĩĩrĩ, marĩ o na nyama nyingĩ ũguo cia kũrĩa-rĩ, MWATHANI nĩaraakaririo nĩ o, agĩgĩtũma kũgĩe mũthiro kũu gatagatĩinĩ ka andũ acio. Kwoguo handũ hau hagĩĩtwo Kibirothu Hataava (ũguo nĩkuuga “Mbĩĩrĩra cia Thuti”), amu hau nĩ ho maathikire andũ arĩa maagĩĩte na thuti ya nyama. Kuuma hau andũ magĩthiĩ Hazerothu, magĩaka kambĩ.