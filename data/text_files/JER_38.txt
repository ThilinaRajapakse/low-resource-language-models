 Jeremia gũikio thĩinĩ wa irima rĩa maaĩ Na rĩĩrĩ, Shefatia mũrũ wa Matani, Gedalia mũrũ wa Pashuri, Jehukali mũrũ wa Shelemia, na Pashuri mũrũ wa Malikia makĩigua ũrĩa ndeeraga andũ oothe atĩ MWATHANI oigĩĩte atĩ mũndũ o wothe ũrĩa ũgũikara kũu itũũrainĩ arĩkuĩra mbaarainĩ, kana ooragwo nĩ ng'aragu, kana mũrimũ. No rĩĩrĩ, mũndũ o wothe ũrĩa ũkwĩneana kũrĩ Ababilonia ndarĩũragwo; ũcio, muoyo wake nĩũrĩhonokio. O na ningĩ nĩndeeraga andũ atĩ MWATHANI oigĩĩte atĩ nĩekũneana itũũra rĩa Jerusalemu mookoinĩ ma mbũtũ cia ita cia mũthamaki wa Babilonia, nacio nĩikũrĩtuunyana. Nao atongoria acio magĩthiĩ kwĩ mũthamaki makĩmwĩra atĩrĩ, “Mũndũ ũyũ no nginya ooragwo, tondũ nĩkũũraga ooragaga thigari ngoro o na andũ oothe arĩa matigarĩĩte gũũkũ itũũrainĩ rĩrĩa arameera maũndũ ta macio. Muorooto wake ti gũteithia andũ, arenda o kũmoonũha!” Naake mũthamaki Zedekia agĩcookia atĩrĩ, “Niĩ-rĩ, ndingĩhota kũmũgirĩrĩria o na atĩa; mwĩkeei o ũrĩa mũkuona kwagĩrĩire.” Kwoguo makĩnjoya, makĩĩharũrũkia na mĩkanda irimainĩ rĩa maaĩ rĩa mũrũ wa mũthamaki wetagwo Malikia. Irima rĩu rĩa maaĩ rĩarĩ kũrĩa arangĩri maikaraga, na rĩtiarĩ na maaĩ tiga o mũtondo. Na niĩ ngĩgĩtoonyerera mũtondoinĩ ũcio. No rĩĩrĩ, Ebedimeleku, Mũethiopia warĩ mũhakũre watungataga mũciĩ kwa mũthamaki, akĩigua atĩ nĩmanjikĩĩtie kũu irimainĩ. Hĩndĩ ĩyo mũthamaki aarĩ na kĩama kĩhingoinĩ kĩa Benjamini. Kwoguo Ebedimeleku agĩgĩthiĩ ho, akĩĩra mũthamaki atĩrĩ, “Mwathi wakwa mũthamaki, andũ acio matiĩkĩĩte mũnabii Jeremia wega o na haniini. Mamũikĩĩtie irimainĩ rĩa maaĩ, akuĩre kuo nĩ ng'aragu, tondũ gũũkũ itũũrainĩ irio ciothe nĩthiru.” Hĩndĩ ĩyo mũthamaki agĩatha Ebedimeleku ooe arũme atatũ mooke manguucie kuuma kũu irimainĩ itanakua. Kwoguo Ebedimeleku akĩoya arũme atatũ, agĩthiĩ nao thitoo ya nyũmba ya mũthamaki, akĩoya ndangari cia nguo, agĩcioha na mũkanda, akĩĩharũrũkĩria kũu irimainĩ. Akĩnjĩĩra njĩkĩre ndangari icio njegeekeinĩ ciakwa, nĩguo ndikaae gũkerwo nĩ mĩkanda. Na niĩ ngĩgĩĩka o ta ũguo, nao makĩnguucia kuuma kũu irimainĩ. Thuutha ũcio ngĩigwo kũrĩa arangĩri maikaraga. Mũthamaki Zedekia kũhooya Jeremia mataaro Na rĩĩrĩ, hĩndĩ ĩngĩ mũthamaki Zedekia agĩathana ndwarwo itoonyeroinĩ rĩa gatatũ rĩa Hekaarũ o kũrĩa aarĩ. Naake akĩnjĩĩra atĩrĩ, “Harĩ na ũndũ ndĩrenda gũkũũria; ndũkaae kũũhitha kaũndũ o na kamwe.” Na niĩ ngĩmũcookeria atĩrĩ, “Ndakwĩra ũhoro wa ma nĩũkũnjũraga, na ndagũtaara ndũkũnjigua.” Hĩndĩ ĩyo mũthamaki Zedekia akĩĩheeherera akĩhĩtaga akĩnjĩĩra atĩrĩ, “Ndehĩta na Ngai ũrĩa ũrĩ muoyo, o we watũheire muoyo, atĩ ndigũkũũraga kana ngũneane kũrĩ andũ arĩa marenda gũkũũraga.” Na niĩ ngĩĩra Zedekia atĩrĩ, “MWATHANI Ngai Mwene Hinya Wothe, o we Ngai wa Isiraeli, ekuuga ũũ: ‘Weneana kũrĩ anjaama a mũthamaki wa Babilonia nĩũkũhonokio na itũũra rĩĩrĩ rĩtigũcinwo na mwaki. Wee mwene na mũciĩ waku nĩmũkũhonokio. No rĩĩrĩ, waga kwĩneana kũrĩ o, itũũra rĩĩrĩ rĩkũneanwo kũrĩ Ababilonia, marĩcine na mwaki, nawe mwene ndũhonoka.’ ” Naake mũthamaki Zedekia akĩnjookeria atĩrĩ, “Nĩndĩretigĩra andũ a bũrũri witũ arĩa matũtiganĩirie magathiĩ mwena wa Ababilonia. Ndahota kũneanwo kũrĩ o, nao maaherithie.” Na niĩ ngĩmwĩra atĩrĩ, “Ndũkũneanwo kũrĩ o. Wee-rĩ, athĩkĩra uuge wa MWATHANI, nĩguo ndũkoone ũũru na ũhonokie muoyo waku. Tondũ rĩĩrĩ, warega kwĩneana kũrĩ o, ũũ nĩguo MWATHANI anyoneetie na kĩoneki: Kĩonekiinĩ kĩu anyoneetie atumia oothe arĩa matigĩĩtwo nyũmbainĩ yaku ya ũthamaki makĩrutwo na nja matwarĩrwo anene a thigari cia mũthamaki wa Babilonia. Atumia acio marathiĩ makiugaga atĩrĩ, ‘Araata a mũthamaki arĩa eekĩrĩire mũno nĩmamũhĩtithĩĩtie na makamũkĩria hinya; nĩmamũtiganĩirie tondũ magũrũ maake nĩmatoonyereire mũtondoinĩ.’ ” Ngĩcooka ngĩmwĩra atĩrĩ, “Atumia aaku oothe, hamwe na ciana, makaarutwo na nja matwarĩrwo Ababilonia, na wee mwene ndũkaahota kwĩhonokia kuuma mookoinĩ ma Ababilonia. Ũkaanyiitwo nĩ mũthamaki wa Babilonia, narĩo itũũra rĩĩrĩ rĩcinwo na mwaki.” Naake Zedekia akĩnjĩĩra atĩrĩ, “Ndũkaareke mũndũ o na ũrĩkũ amenye ũguo twaria, ndũkaae kũũragwo. Atongoria mangĩigua atĩ nĩnjarĩĩtie nawe, nao mooke makwĩre ũmeere ũrĩa twaririe na ndũkaamahithe ũndũ, na waga gwĩka ũguo nĩmegũkũũraga-rĩ, meere atĩ nĩgũũthaitha ũgũũthaithaga ndikaae gũgũcookia kandurumu ũgakuĩre kuo.” Na rĩĩrĩ, atongoria oothe magĩgĩũka kũũhũnga mahũri, na niĩ ngĩmacookeria o ta ũrĩa ndaathĩĩtwo nĩ mũthamaki. Nao magĩgĩtiga kũũhũnga mahũri tondũ gũtirĩ mũndũ waiguĩte ũrĩa twarĩĩtie.  Na niĩ ngĩigwo kũrĩa arangĩri maikaraga o nginya rĩrĩa itũũra rĩa Jerusalemu rĩanyiitirwo.