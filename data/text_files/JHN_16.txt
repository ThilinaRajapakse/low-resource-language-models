 “Ndamwĩra maũndũ macio nĩ geetha mũtikaanatigithĩrie kũrũmia wĩtĩkio wanyu. Nĩmakaamũingata kuuma thunagogiinĩ, na ihinda nĩrĩgaakinya rĩrĩa mũndũ o wothe ũrĩa ũkaamũũraga inyuĩ, agaakorwo agĩciiria atĩ agĩĩka ũguo nĩ Ngai aratungatĩra. Makaamwĩka maũndũ macio moothe nĩ tondũ niĩ matiigana kũũmenya, o na kana makĩmenya Awa. No ndamwĩra maũndũ macio, nĩguo rĩrĩa ihinda rĩgaakinya rĩa kũmwĩka maũndũ macio, mũkaaririkana atĩ nĩndamwĩrĩĩte ũguo. Wĩra wa Roho Mũtheru “Ndiamwĩrire maũndũ macio kuuma o kĩambĩrĩriainĩ, tondũ ndĩraikaraga hamwe na inyuĩ. No rĩu nĩngũthiĩ kũrĩ ũrĩa wandũmire, na gũtirĩ o na ũmwe wanyu ũranjũũria ndĩrathiĩ kũ. Tondũ rĩu nĩndamwĩra maũndũ macio, ngoro cianyu nĩciyũrĩĩtwo nĩ kĩeha. Ĩndĩ ndĩramwĩra ũhoro wa ma atĩ nĩkwagĩrĩire thiĩ, amu ingĩaga gũthiĩ mũtingĩreeherwo Mũteithia. No ndathiĩ nĩngaamũtũma kũrĩ inyuĩ. Naake rĩrĩa agooka nĩakoonia andũ a thĩ ũrĩa mahĩtĩĩtie ũhoroinĩ wa meehia, ũthingu, o na ũhoroinĩ wa ciira. Nĩmahĩtĩĩtie ũhoroinĩ wa meehia tondũ matinjĩtĩkĩĩtie; nĩmahĩtĩĩtie ũhoroinĩ wa ũthingu tondũ ngũthiĩ kũrĩ Awa na mũtigũcooka kũnyona; ningĩ nĩmahĩtĩĩtie ũhoroinĩ wa ciira tondũ mũnene wa gũũkũ thĩ nĩarĩĩkĩĩtie gũtuĩrwo. “Ndĩ na maũndũ mangĩ maingĩ ma kũmwĩra no mũtingĩhota kũmoomĩrĩria rĩu. No rĩrĩa Roho ũrĩa ũguũranagĩria ũhoro wa ma wa Ngai agooka nĩakaamũtongoria maũndũinĩ moothe ma ũũma. We ndakaaragia na ũhoti wake we mwene, no akaaragia ũhoro wa maũndũ marĩa aiguĩte, na nĩakaamwĩra ũhoro wa maũndũ marĩa magooka. Nĩakangoocithia nĩ ũndũ akaamũkinyagĩria o ũhoro ũrĩa arutĩĩte kuuma kũrĩ niĩ. Kĩrĩa gĩothe Awa e nakĩo nĩ gĩakwa; nĩkĩo ndamwĩra atĩ Roho akaamũkinyagĩria o ũhoro ũrĩa arutĩĩte kuuma kũrĩ niĩ. Kĩeha na gĩkeno “Thuutha wa ihinda iniini mũticooka kũnyona, no thuutha wa ihinda iniini nĩmũrĩnyona.” Nao amwe a arutwo aake makĩũrania atĩrĩ, “Ũguo nĩkuuga atĩa? Aratwĩra atĩ, ‘Thuutha wa ihinda iniini tũticooka kũmuona, na thuutha wa ihinda iniini nĩtũrĩmuona;’ ningĩ akoiga atĩ, ‘Nĩ tondũ ngũthiĩ kũrĩ Awa.’ Akiuga, ‘Ihinda iniini’ arenda kuuga atĩa? Ithuĩ tũtiramenya ũrĩa arenda kuuga!” Naake Jesũ amenya atĩ nĩmeendaga kũmũũria akĩmeera atĩrĩ, “Ndamwĩra atĩ, ‘Thuutha wa ihinda iniini mũtigũcooka kũnyona, na thuutha wa ihinda iniini, nĩmũrĩnyona.’ Ũguo nĩguo mũrorania nĩkuuga atĩa? Ngũmwĩra na ma atĩ: inyuĩ nĩmũkaarĩra na mũgirĩke, no andũ a thĩ nĩgũkena magaakena; nĩmũkaagĩa na kĩeha, no kĩeha kĩu kĩanyu gĩgacooka gĩtuĩke gĩkeno. Rĩrĩa mũtumia akinyĩrĩirwo nĩkũigua ruwo rwa gũciara nĩagĩaga na kĩeha, tondũ ihinda rĩake rĩa ruwo nĩrĩkinyu, no aagĩa mwana agakena na ndacookaga kũririkana ruwo rwake, tondũ mũndũ nĩaciarwo gũũkũ thĩ. Kwoguo inyuĩ rĩu mwĩ na kĩeha, no nĩngaamuona rĩngĩ, na hĩndĩ ĩyo ngoro cianyu nĩikaiyũrwo nĩ gĩkeno, gĩkeno kĩrĩa gĩtarĩ mũndũ ũngĩmũtuunya. “Rĩrĩa mũthenya ũcio ũgaakinya mũtirĩ ũndũ mũkanjũũria. Ngũmwĩra na ma atĩ Awa nĩakaamũhingĩria ũndũ o wothe ũrĩa mũkaahooya thĩinĩ wa rĩĩtwa rĩakwa. Nginyagia rĩu mũtirĩ mwahooya ũndũ thĩinĩ wa rĩĩtwa rĩakwa; hooyai na nĩmũkũheeo nĩguo gĩkeno kĩanyu gĩkinyanĩre. Nĩndooreetie thĩ “Ndamwĩra maũndũ macio moothe na thimo. No ihinda nĩrĩgaakinya rĩrĩa itagaacooka kũmũhe ũhoro ũcio rĩngĩ na thimo, no ngaamũheaga, ũhoro wa Awa o wega itekuunĩrĩra. Mũthenya ũcio wakinya, mũkaamũhooya thĩinĩ wa rĩĩtwa rĩakwa. No niĩ ndiramwĩra atĩ nĩngaamũhoera kũrĩ Awa, amu Awa we mwene nĩamwendeete tondũ na inyuĩ nĩmũnyendeete, o na mũgeetĩkia atĩ ndoimire kwĩ Awa. Ndoimire kũrĩ Awa ngĩũka thĩ na rĩu nĩnguuma thĩ njooke kũrĩ Awa.” Nao arutwo aake makĩmwĩra atĩrĩ, “Hĩ! Nĩwatũhe ũhoro ũtekuunĩrĩra na ũtekwaria na thimo. Rĩu nĩtwamenya atĩ wee nĩũũĩ maũndũ moothe; na ndũbatarĩĩtio kũũrio kĩũria nĩ mũndũ. Ũndũ ũcio nĩwatũma twĩtĩkie atĩ woimire kwĩ Ngai.” Naake Jesũ akĩmacookeria atĩrĩ, “Rĩu nĩmwetĩkia? Ihinda nĩrĩrooka, o na rĩu nĩrĩkinyu, rĩrĩa inyuothe mũrĩhuruunjwo, o mũndũ athiĩ gwake mũciĩ mũndige ndĩ nyiiki. No ndirĩ nyiiki nĩ ũndũ Awa arĩ hamwe na niĩ. Ndamwĩra maũndũ macio moothe nĩ geetha mũgĩe na thaayũ nĩ ũndũ wa kũnyiitana na niĩ. Andũ a thĩ nĩmarĩtũma mũnyamaare, ĩndĩ ũmĩrĩriai! Niĩ nĩndooreetie thĩ!”