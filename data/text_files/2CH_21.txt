 Naake Jehoshafatu agĩkua agĩthikwo mbĩĩrĩrainĩ cia athamaki kũu itũũrainĩ rĩa Daudi, naake Jehoramu mũũrũwe agĩthamaka ithenya rĩake. Jehoramu mũthamaki wa Juda (Atha .-) Na rĩĩrĩ, Jehoramu mũrũ wa Jehoshafatu aarĩ na aariũ a nyina atandatũ. Nao nĩ: Azaria, Jehieli, Zekaria, Azariahu, Mikaeli, na Shefatia. Naake ithe nĩaheete aariũ acio aake thahabu na betha nyingĩ, o na indo ingĩ cia goro. Ningĩ nĩaigĩĩte o mũndũ arũũgamagĩrĩre itũũra rĩake rĩirigĩre na thingo cia hinya kũu Juda. Na rĩĩrĩ, ũthamaki wake aũtigĩire Jehoramu tondũ nĩ we warĩ wa irigithaathi. Na rĩĩrĩ, Jehoramu arĩĩkia gwĩkinyĩra wega ũthamakiinĩ wake, akĩũragithia a mũrũ wa nyina oothe na atongoria amwe a Isiraeli. Jehoramu aatuĩkire mũthamaki wa Juda e wa mĩaka mĩrongo ĩtatũ na ĩĩrĩ, naake agĩthamaka mĩaka ĩnaana kũu Jerusalemu. Naake akĩrũmĩrĩra mĩtugo mĩũru ya athamaki a Isiraeli, o ta ya mũciĩ wa Ahabu nĩ ũndũ aahikĩĩtie mwarĩ wa Ahabu. Agĩgĩĩka maũndũ maingĩ mooru marĩa mataakenagia MWATHANI.  No rĩĩrĩ, MWATHANI ndeetĩkĩrire kũniina nyũmba ya Daudi nĩ ũndũ nĩathondekeete kĩrĩĩkanĩro na Daudi.  Na rĩĩrĩ, hĩndĩ ya ũthamaki wa Jehoramu, nĩrĩo Aedomu maaremeire athamaki a Juda makĩgĩa na ũthamaki wao kĩũmbe. Hĩndĩ ĩyo Jehoramu e hamwe na njaama ciake o na ngaari ciake cia mbarathi makiumagara gũtharĩkĩra Aedomu, nao Aedomu makĩmathiũrũrũkĩria. No rĩĩrĩ, mahinda ma ũtukũ, Jehoramu we na atongoria a ngaari ciake cia mbarathi makĩhota gwĩthara, makĩũra. Ũguo nĩguo Aedomu maatigire gwathagwo nĩ Juda o nginyagia ũũmũũthĩ. Matukũinĩ o ro macio andũ a itũũra rĩa Libina nao makĩremera Juda magĩtiga gwathagwo nĩ o. Meekire ũguo tondũ Jehoramu nĩatirikĩĩte MWATHANI Ngai wa maithe maake. Ningĩ nĩakire kũndũ gũtũũgĩru kũrĩa gwathaathayagĩrio mĩhianano irĩmainĩ cia Juda guothe na agĩtũma andũ a Juda na a Jerusalemu meehie. Na rĩĩrĩ, mũnabii Elija agĩtũmĩra Jehoramu marũa maandĩkĩĩtwo ta ũũ: “MWATHANI Ngai, Ithe wa guukaguo Daudi, aroiga atĩrĩ, ‘Wee nĩũrĩkĩĩtie gũtuĩrwo ituĩro nĩ ũndũ wa ũrĩa wothe wĩkĩĩte. Nĩ ũndũ-rĩ, nĩwagire kũrũmĩrĩra mĩtugo ya thooguo, mũthamaki Jehoshafatu, o na ya guukaguo, mũthamaki Asa. Handũ ha ũguo ũrũmĩrĩire mĩtugo mĩũru ya athamaki a Isiraeli ũgagĩtũma andũ a Juda na a Jerusalemu maage kwĩhokeka o ta ũrĩa Ahabu na athamaki arĩa maarĩ thuutha wake matũmire andũ a Aisiraeli maage kwĩhokeka. Ningĩ, nĩworagire aariũ a thooguo arĩa maarĩ eega gũgũkĩra. Nĩ ũndũ ũcio, MWATHANI nĩekũherithia andũ aaku, ciana ciaku, o na atumia aaku na iherithia inene, o na aanange indo ciaku ciothe. Wee mwene nĩũkũrũara mũrimũ wĩ na ruwo mũno wa mara, na ũrĩthiaga ũkĩĩhagĩrwo nĩguo o mũthenya.’ ” Na rĩĩrĩ, MWATHANI akĩarahũra Afilisiti na Arabu amwe arĩa maatũũraga hakuhĩ na andũ a Ethiopia arĩa maarĩ rũteereinĩ rwa iria. Nao magĩũkĩrĩra Jehoramu, magĩtharĩkĩra Juda. Magĩtaha indo iria ciarĩ nyũmba ya mũthamaki, makĩnyiita aariũ na atumia aake, magĩthiĩ nao marĩ mĩgwate. Na rĩĩrĩ, Ahazia, kĩhinga nda gĩake no we watigarire. Thuutha wa maũndũ macio moothe MWATHANI akĩreehithĩria mũthamaki Jehoramu mũrimũ wa mara ũtangĩhoneka. Na rĩĩrĩ, mũrimũ ũcio ũkĩmwĩhĩra mũno, na thuutha wa mĩaka ĩĩrĩ agĩkua e na ruwo rũingĩ mũno. Nao andũ aake matiigana kũmwakĩria icua inene rĩa mwaki nĩguo mamũcakaĩre ta ũrĩa meekĩire maithe maake. Na rĩĩrĩ, Jehoramu aambĩrĩirie gũthamaka e wa mĩaka mĩrongo ĩtatũ na ĩĩrĩ na agĩthamaka mĩaka ĩnaana kũu Jerusalemu. Na rĩĩrĩ, gũtirĩ mũndũ o na ũrĩkũ weririre gĩkuũ gĩake. Nao makĩmũthika itũũra rĩa Daudi, no ti mbĩĩrĩrainĩ cia athamaki.