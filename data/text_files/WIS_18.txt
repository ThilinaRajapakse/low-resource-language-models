 Aisiraeli gũtongorio nĩ gĩtugĩ gĩa itu rĩirũ na kĩa mwaki  No rĩĩrĩ, nĩ ũndũ wa andũ aaku a Isiraeli maũndũ moothe maarĩ o ũtheri mũnene. Amisiri maiguaga kayũ kaao no mationaga ciĩga ciao, nao makamatua araathime tondũ atĩ matiathĩĩnĩkaga ta o. Amisiri nĩmaamacookeirie ngaatho, tondũ matierĩhĩirie na kũmeeka ũũru nĩ ũrĩa maamahinyĩrĩirie hau kabere, magĩkĩũria Aisiraeli na wega mookĩre mathiĩ.  Handũ ha nduma waheire andũ aaku gĩtugĩ kĩa mwaki ũrarĩrĩmbũka kĩmatongorie na kũrĩa matooĩ, na ũkĩmahe riũa rĩtaarĩ rĩhiũ mũno thaamainĩ yao ĩrĩa meeriragĩria. Nĩ gũkorwo Amisiri nĩmaagĩrĩirwo gũtuunywo ũtheri na kuohwo njeera ya nduma tondũ wa ũrĩa matũũrĩĩtie ciana ciaku ũkomboinĩ. Ciana ciaku nacio nĩcio ciarĩ ciakũhe thĩ ũtheri ũrĩa ũtaahwererekagĩrĩra wa watho waku. Marigithaathi ma Amisiri kũũragwo Amisiri meeciiririe kũũragithia ngeenge cia andũ arĩa athingu na no rũkenge rũmwe rwa icio ciateirwo rwahonokire. Nĩ ũndũ wa kũmaherithia nĩwamatuunyire ciana ngiri na ngiri na ũkĩmaniina oothe na ndiihũ cia maaĩ. Ũtukũ ũcio nĩwawoneetie maithe maitũ o tene, nĩ geetha makeeyumia ngoro makeneete, nĩkũmenya na ma nĩ mwĩhĩtwa wa mũthemba ũrĩkũ meehokeete. Ũcio nĩguo warĩ wetereri wa mũingĩ waku atĩ andũ arĩa athingu mahonokio na thũ ciao iniinwo o kũniinwo. Tondũ ta ũrĩa watũrĩhĩirie harĩ thũ ciitũ-rĩ, noguo watwĩtire kũrĩ we, na ũgĩtũtũũgĩria.  Ũguo ciana iria thingu cia andũ arĩa eega nĩciarutire igongoona na hitho, na igĩcooka ikĩĩyoera kĩrĩĩkanĩro gĩtheru na ngoro ĩmwe ĩkiuga atĩ, andũ arĩa athingu marĩnyiitanagĩra maũndũ moothe, meega na mooru o ũndũ ũmwe, ikĩambĩrĩria kũina nyĩmbo cia gũkumia Ngai iria maithe maacio mainaga. Na mwena ũrĩa ũngĩ, inegene rĩaringaine na kĩrĩro kĩnene gĩa kũringa ngoro, rĩa Amisiri makĩrĩrĩra ciana ciao, norĩo rĩaiguagwo kũndũ guothe. Nĩ gũkorwo ngombo na mwathi wayo maanyiitĩĩtwo nĩ thĩĩna o ro ũmwe; mũthamaki na raia o na o maarĩ na thĩnjo o ro ĩmwe. Tondũ oothe maarĩ na ciimba itarĩ ithabu, iringĩĩtwo nĩ gĩkuũ o ro kĩmwe. Na gũtiarĩ andũ aiganu a gũthikana nĩ gũkorwo ciana iria meendeete cia rũũrĩrĩ rwao cianiinĩĩtwo na iringa o ro rĩmwe. Amisiri acio maagĩĩte gwĩtĩkia nĩ ũndũ wa ũgo wao, rĩrĩa aariũ aao a marigithaathi maaniinirwo, nĩrĩo meetĩkirie atĩ Isiraeli nĩ mwana wa Ngai.  Hĩndĩ ĩrĩa maũndũ moothe maakirĩĩte ngiria naguo ũtukũ wakinyĩĩte gatagatĩ ka rũgendo rwaguo rwa ihenya, nĩrĩo Kiugo gĩaku Kĩrĩ Hinya Wothe gĩaikũrũkire gĩkiuma igũrũ gĩtĩinĩ kĩa ũnene, kĩhaana ta njamba ya ita ĩrĩ ũrũme gĩgĩũka thĩ ĩrĩa yarĩĩkĩĩtie gũtuĩrwo ciira, kĩrĩ na watho waku ũrĩa ũtarĩ njiriiri, ũhaana ta rũhiũ rwa njora rũrĩa rũũgĩ mũno. Kĩarũũgamire gĩkĩiyũria gĩkuũ thĩ yothe, na gĩkinyĩĩte thĩ kĩahuutagia o matu. Na rĩĩrĩ, hingo o ro ĩyo irooto na ibica cia gũtua nda ciaiyũragia Amisiri na ihooru, na magatharĩkĩrwo nĩ guoya mateetereire. Magacooka makaringĩka makĩgũaga kũu na kũu, na makamenyithanagia kĩrĩa kĩratũma makue. Nĩ gũkorwo irooto icio ciamathĩĩnagia nĩciamamenyithĩĩtie kĩrĩa kĩratũma mathĩĩne nĩ geetha matigaakue matooĩ kĩrĩa kĩamooraga. Harũni kũhoera Aisiraeli matikooragwo Na rĩĩrĩ, andũ a Isiraeli, o nao nĩmaacamire gĩkuũ. Namba nene yao yaniinĩirwo werũinĩ. No maraakara maaku matiigana gũthiĩ na mbere itĩĩna iraaya. Tondũ mũndũ ũtaarĩ na ũcuuke nĩahiũhire kũmathaithanĩrĩra. Anyiitĩĩte mathaga ma wĩra ũcio wake mũtheru, nĩ mo mahooya na ũbaani wa kũhorohia, nĩahooreirie maraakara na agĩthaahia mũthiro ũcio. Ũguo nĩguo oonanirie atĩ we nĩ ndungata yaku. Aahootire maraakara ma ũcio wamaherithagia, ti na hinya wa mwĩrĩ kana wa matharaita. No aamũhooreirie na mũgambo, akĩmũririkania mĩĩhĩtwa na irĩĩkanĩro iria eerĩire maithe maitũ. Ciimba nĩciarĩĩkĩĩtie kũiganĩrĩrwo hĩba hĩba, rĩrĩa aarũũgamire gatagatĩ, akĩhũndũra maraakara matigaakinyĩrĩre andũ arĩa maatigarĩĩte muoyo. Nĩ gũkorwo thĩ ng'ima yarĩ igũrũ rĩa nguo yake ĩrĩa ndaaya: Marĩĩtwa makaru ma maithe maitũ maakarĩĩtwo ndumoinĩ iria inya cia tũmahiga tũrĩa twarĩ gĩthũriinĩ gĩake; Riiri waku naguo wonanagio igũrũ rĩa kĩremba kĩa mũtwe wake. Mũũragani nĩatĩĩmĩire nĩ ũndũ wa indo icio, na nĩaciheire gĩtĩĩo. Gũcama gwiki kwa maraakara macio nĩkwamaigaine.