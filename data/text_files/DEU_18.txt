 Igai rĩa athĩnjĩri Ngai “Na rĩĩrĩ, mũhĩrĩga wothe wa Lawi, na nĩguo wa athĩnjĩri Ngai, ndũkaagĩa na igai Isiraeli guothe; ũkaarĩaga iheeo na magongoona mangĩ marĩa marutĩirwo MWATHANI.  Ndũkeegwatĩra igai rĩa gĩthaka ta mĩhĩrĩga ĩrĩa ĩngĩ, igai rĩaguo nĩ gĩtĩĩo gĩa gũtuĩka athĩnjĩri Ngai a MWATHANI o ta ũrĩa MWATHANI aawĩrĩire. “Hĩndĩ ĩrĩa yothe mũkũruta magongoona ma ng'ombe kana ng'ondu, athĩnjĩri Ngai maagĩrĩirwo nĩkũheagwo guoko, thĩa cierĩ na nyama cia nda. Ningĩ mũmaheage maciaro ma mbere ma ngano, ndibei, maguta ma mĩtamaiyũ, o na mũmaheage guoya wa ng'ondu iria cienjwo rĩa mbere. MWATHANI nĩathuurĩĩte kuuma mĩhĩrĩga yanyu yothe mũhĩrĩga wa Lawi ũmũtungatagĩre ta athĩnjĩri Ngai tene na tene. “Mũlawii o wothe angĩkeenda gũtungata, ahota kuuma itũũrainĩ o rĩothe rĩa matũũra ma Isiraeli athiĩ o handũ harĩa MWATHANI agaathuura ha gũthaathayagĩrio, atungate ta mũthĩnjĩri wa MWATHANI Ngai wake, o ta Alawii arĩa angĩ matungataga ho. Naake nĩakaagayagĩrwo igai rĩake rĩa irio rĩiganaine na rĩa athĩnjĩri Ngai arĩa angĩ, na no eigagĩre indo iria arĩheagwo nĩ andũ a mũciĩ wao. Gũkaanio mĩtugo ĩtarĩ ya ũngai “Hĩndĩ ĩrĩa mũgaakinya bũrũri ũrĩa MWATHANI Ngai wanyu akaamũhe-rĩ, menyereraai mũtikaanarũmĩrĩre mĩtugo mĩũru ĩrĩa ĩrũmagĩrĩrwo nĩ ndũũrĩrĩ iria itũũraga kuo.  Mũtikaanarute ciana ciaku ituĩke magongoona ma gũcinwo na mwaki kĩgongoonainĩ. Hatikaanooneke mũragũri, mũndũ ũkũragũria, mũrogi,  kana mũthingi wa ithiitũ. Mũtikaanameetĩkĩrie matuĩrie ũhoro kuuma kũrĩ maroho ma andũ arĩa makuĩte. MWATHANI Ngai wanyu nĩathũire andũ arĩa meekaga maũndũ ta macio marĩ magigi, na nokĩo MWATHANI araingata ndũũrĩrĩ icio ciehere mbere yanyu.  Inyuĩ-rĩ, tuĩkaai ehokeku kũna harĩ MWATHANI Ngai wanyu.” Kwĩrĩrwo mũnabii Musa agĩcooka akiuga atĩrĩ, “Andũ a bũrũri ũrĩa mwathiĩ kwĩgwatĩra maragũraga, o na makaragũria, no inyuĩ MWATHANI ndamwĩtĩkĩrĩĩtie mwĩke ũguo.  MWATHANI nĩakaamũtũmĩra mũnabii ũhaana o ta niĩ kuuma kũrĩ andũ aanyu, na ũcio nĩ we mũgaathĩkagĩra. “Na rĩĩrĩ, mũthenya ũrĩa mwacemanĩĩtie kĩrĩmainĩ gĩa Sinai-rĩ, nĩmwathaithanire mwĩtĩkĩrio mũtikaigue MWATHANI akĩaria rĩngĩ kana muone mwaki ũcio mũnene rĩngĩ, nĩ ũndũ nĩmwetigagĩra mũtigaakue. Naake MWATHANI akĩnjĩĩra atĩrĩ, ‘Ihooya rĩao nĩ rĩega. Nĩngaamatũmĩra mũnabii o ta we kuuma kũrĩ andũ aao; nĩngaamwĩraga ũrĩa akoigaga, naake nĩakaameeraga maũndũ moothe marĩa njathanĩĩte.  Mũnabii ũcio akaaragia rĩĩtwainĩ rĩakwa, na nĩngaaherithia mũndũ o wothe ũkaamũkararia. No rĩĩrĩ, mũnabii o wothe ũrĩa ũkoomĩrĩria kwaria ũhoro akĩgwetaga rĩĩtwa rĩakwa itamwathĩĩte eeke ũguo-rĩ, no mũhaka akooragwo. Ũguo noguo mũnabii o wothe ũrĩa ũkaarĩa ũhoro akĩgweta rĩĩtwa rĩa ngai ingĩ ageekwo.’ “Mwahota kũmaka mũkĩĩyũria ũrĩa mũngĩmenya mũnabii ũtaraaria ũhoro uumĩĩte kwĩ MWATHANI. Mũnabii angĩkaaria na rĩĩtwa rĩa MWATHANI, na ũrĩa wothe aarĩĩtie wage kũhinga, menyaai atĩ ũhoro ũcio nduumĩĩte kwĩ MWATHANI. Mũnabii ũcio aarĩĩtie na mwĩĩro; mũtikaanamwĩtigĩre.”