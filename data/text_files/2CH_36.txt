 Joahazu mũthamaki wa Juda (Atha .-) Na rĩĩrĩ, andũ a Juda magĩthuura Joahazu, mũrũ wa Josia, makĩmũtua mũthamaki kũu Jerusalemu. Joahazu aambĩrĩirie gũthamaka Juda aarĩ wa mĩaka mĩrongo ĩĩrĩ na ĩtatũ. Naake agĩthamaka mĩeri ĩtatũ kũu Jerusalemu. Na rĩĩrĩ, Neko mũthamaki wa Misiri akĩnyiita Joahazu mũgwate akĩmũtwara Jerusalemu. Agĩcooka agĩtuĩra andũ a Juda kũrĩhaga igooti rĩa kiro ngiri ithatũ cia magana mana (,) cia betha na kiro mĩrongo ĩtatũ na inya cia thahabu.  Neko agĩtua Eliakimu mũrũ wa nyina na Joahazu mũthamaki wa Juda na Jerusalemu, na akĩmũgarũrĩra rĩĩtwa akĩmwĩta Jehoiakimu. Naake Neko agĩtwara Joahazu Misiri. Jehoiakimu mũthamaki wa Juda (Atha .--.)  Na rĩĩrĩ, Jehoiakimu aambĩrĩirie gũthamaka Juda arĩ wa mĩaka mĩrongo ĩĩrĩ na ĩtaano. Naake agĩthamaka mĩaka ikũmi na ũmwe kũu Jerusalemu. Naake agĩĩka maũndũ maingĩ mataakenagia MWATHANI Ngai wake.  Na rĩĩrĩ Nebukadinezaru mũthamaki wa Babilonia agĩtharĩkĩra Juda, akĩnyiita Jehoiakimu akĩmũtwara Babilonia ooheetwo na bĩngũ. Nebukadinezaru agĩcooka agĩkuua mũthiithũ ũmwe wa Hekaarũ akĩũtwara Babiloni akĩũiga nyũmba yake thĩinĩ. Na rĩĩrĩ, maũndũ marĩa moothe Jehoiakimu eekire o hamwe na ciĩko ciake irĩ magigi na maũũru marĩa eekire, moothe maandĩkĩĩtwo Ibukuinĩ rĩa Hisitoria ya Athamaki a Juda na Isiraeli. Naake Jehoiakini agĩthamaka ithenya rĩake. Jehoiakini mũthamaki wa Juda (Atha .-) Na rĩĩrĩ, Jehoiakini aarĩ wa mĩaka ikũmi na ĩnaana#. Ikũmi na ĩnaana: Maandĩko ma Kĩhibirania moigaga mĩaka ĩnaana., rĩrĩa aatuĩkire mũthamaki wa Juda. Naake agĩthamaka mĩeri ĩtatũ na mĩthenya ikũmi kũu Jerusalemu. Naake agĩĩka maũndũ maingĩ mooru akĩhĩtĩria MWATHANI.  Kĩambĩrĩriainĩ kĩa mwaka ũrĩa warũmĩrĩire, mũthamaki Nebukadinezaru akĩnyiita Jehoiakini akĩmũtwara Babilonia arĩ mũgwate. Agĩcooka agĩkuua mũthiithũ wothe wa Hekaarũ akĩũtwara Babiloni. Naake Nebukadinezaru agĩtua Zedekia, ithe mũnyiinyi wa Jehoiakini, mũthamaki wa Juda na Jerusalemu. Zedekia mũthamaki wa Juda (Atha .-; Jer .-a)  Na rĩĩrĩ, Zedekia aambĩrĩirie gũthamaka aarĩ wa mĩaka mĩrongo ĩĩrĩ na ũmwe, naake agĩthamaka mĩaka ikũmi na ũmwe kũu Jerusalemu. Naake Zedekia agĩĩka maũndũ maingĩ mooru akĩhĩtĩria MWATHANI Ngai wake. Ndaigana kwĩnyiihĩria mũnabii Jeremia ũrĩa wamũheaga ciugo cia MWATHANI. Jerusalemu kũng'aũranio (Atha .-; Jer .b-)  Naake Zedekia akĩremera mũthamaki Nebukadinezaru o na gwatuĩka nĩamwĩhĩtithĩĩtie akĩgwetaga rĩĩtwa rĩa Ngai atĩ nĩarĩmwathĩkagĩra. Naake akĩũmia ngoro akĩrega kwĩrira o na gũcookerera MWATHANI, Ngai wa Isiraeli. Hamwe na ũguo, atongoria oothe a Juda, o na athĩnjĩri Ngai, o na andũ arĩa angĩ oothe magĩkĩrĩrĩria kwĩhia, magĩthaathaiya mĩhianano o ta ndũũrĩrĩ iria ciamathiũrũrũkĩirie. Nĩ ũndũ ũcio, magĩgĩthaahia Hekaarũ ĩrĩa MWATHANI atuĩte theru. Naake MWATHANI Ngai wa maithe maao agĩkĩrĩrĩria kũmatũmĩra anabii nĩguo mamakaanie, nĩ ũndũ nĩamaiguagĩra tha o na agacaaĩra Hekaarũ yake. No rĩĩrĩ, o no gũthekerera maathekagĩrĩra arekio acio a Ngai. O na ningĩ magĩkararia ũhoro ũrĩa wothe maamaheaga o na makĩnyarara anabii acio aake. Ũndũ ũcio ũgĩtũma MWATHANI amaraakarĩre ũguo atĩ maraakara maake matingĩahoorekire.  Tondũ ũcio MWATHANI akĩmarekereria magĩtharĩkĩrwo nĩ mũthamaki wa Babilonia. Naake mũthamaki wa Babilonia akĩũraga aanake a kũu Juda, o na arĩa maarĩ Hekaarũinĩ. Naake ndaigana kũiguĩra tha mũndũ o na ũrĩkũ. Oothe eethĩ na akũrũ, arũme na atumia, mũndũ mũrũaru na ũtaarĩ mũrũaru, acio oothe Ngai nĩamaneanĩĩte mookoinĩ maake. Naake mũthamaki wa Babilonia agĩkuua indo ciothe cia Hekaarũ, mũthiithũ wa Hekaarũ, o na ũtonga wothe wa mũthamaki na wa njaama ciake. Indo icio ciothe agĩthiĩ nacio Babiloni.  Magĩgĩcina Hekaarũ, naruo rũthingo rwa Jerusalemu makĩrũtharia. O nacio nyũmba ciakuo ciothe cia ũthamaki magĩcicina, o na magĩthũũkangia ũtonga wothe wakuo. Nao andũ arĩa maahonokire kũũragwo, akĩmatwara ithaamĩrio Babilonia. Nao magĩtuĩka ndungata ciake o na cia aariũ aake o nginya rĩrĩa gwacookire gũũka ũthamaki wa Perisia.  Kwoguo ũhoro wothe ũrĩa MWATHANI aarĩĩtie na kanua ka mũnabii Jeremia ũkĩhinga. MWATHANI aarĩĩtie akoiga atĩrĩ, “Bũrũri wothe ũgaikara ũkirĩĩte ihooru mĩaka mĩrongo mũgwanja nĩ geetha ũrĩhĩrie Thabatũ iria itaahingagio.” Cairasi gwathana Ayahudi mainũke (Ezi .-) Na rĩĩrĩ, mwaka wa mbere rĩrĩa Cairasi aarĩ mũthamaki wa Perisia, MWATHANI agĩtũma ũhoro wake ũrĩa aarĩĩtie na kanua ka mũnabii Jeremia ũhinge. Agĩgĩtũma Cairasi arute watho bũrũri wothe ũrĩa aathamakaga ũthoomerwo andũ oothe ta ũũ:  “Atĩrĩĩrĩ, ũyũ nĩguo watho ũrĩa Cairasi mũthamaki wa Perisia aathanĩĩte. MWATHANI, o we Ngai wa igũrũ, nĩanduĩte mũthamaki wa gũthamaka gũũkũ guothe, na akaahe wĩra wa kũmwakĩra Hekaarũ, Jerusalemu bũrũriinĩ wa Juda. Tondũ ũcio, mũndũ o wothe wa andũ aake nĩoimagare athiĩ kuo. MWATHANI Ngai wanyu aroikara na inyuĩ.”