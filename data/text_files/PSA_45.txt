 Rwĩmbo rwa kũinĩra mũthamaki akĩhikania#. Thaburi ĩno nĩ irebeta rĩandĩkirwo nĩ aariũ a Kora rĩrĩ rwĩmbo rwa wendo. Ngoro yakwa nĩiyũrĩrĩirwo nĩ ciugo njega, ngĩtungĩra mũthamaki rwĩmbo rũũrũ; rũrĩmĩ rwakwa nĩrwĩthagathagĩĩte kũrebeta o ta karamu ka mwandĩki mũũgĩ. Wee ũrĩ mũthaka gũkĩra arũme oothe; nĩũũĩ kwaria wega mũno; Ngai nĩakũraathimaga hingo ciothe. Ũrĩ na ũnene waku na riiri waku wĩyohe rũhiũ rwaku rwa njora, mũthamaki ũyũ njamba!  Thiĩ na ũnene waku ũhaicĩĩte mbarathi ũkĩhootanaga ũgitĩre ũũma na kĩhooto; hinya waku ũrokũhe ũhootani mũnene! Mĩguĩ yaku nĩ mĩũgĩ nĩtheeceete ngoro cia thũ ciaku; andũ no kũgũa maragũa magũrũinĩ maaku.   Ũthamaki ũrĩa Ngai akũheete#. Ũthamaki ũrĩa Ngai akũheete: Kana; ũthamaki waku, wee Ngai; kana; ũthamaki waku mũthingu. ũgũtũũra nginya tene na tene. Ũthamakagĩra andũ aaku na kĩhooto; nĩwendeete ũthingu na ũgathũũra waganu Nĩkĩo Ngai, Ngai waku, agũitĩrĩirie maguta agakwamũra, na agakũhe gĩkeno gĩkĩrĩĩte kĩa athamaki arĩa angĩ oothe. Nguo ciaku inungĩĩte o manemane na thubiri; ũracanjamũrwo nĩ aini me nyũmbainĩ cia ũthamaki igemeetio na mĩguongo. Thĩinĩ wa arũũgamĩrĩri aaku a andũ a nja harĩ na aarĩ a athamaki mwena waku wa ũrĩo nĩ ho ngatha yaku ĩrũngiĩ, ĩgemeetie na mathaga ma thahabu ĩrĩa njega mũno ya kuuma Ofiri. Tandegera matũ, mwarĩ ũyũ wa mũthamaki; riganĩrwo nĩ andũ a mũciĩ wanyu na andũ aanyu. Ũthaka waku nĩũgũtũma mũthamaki akwĩrirĩrie. Mwathĩkagĩre, tondũ nĩ we mwathi waku. Mwarĩ ũyũ uumĩĩte bũrũri wa Turo, andũ arĩa itonga mũno nĩmegũkũreehere iheeo nĩguo meyendithie harĩ we.  Mwarĩ wa mũthamaki e thĩinĩ wa nyũmba ya mũthamaki. Ĩ ti mũthaka! Nguo yake ĩtumĩĩtwo na ndigi cia thahabu. Aratwarwo he mũthamaki ehumbĩĩte nguo thaka mũno, oimĩĩtwo thuutha nĩ arũũgamĩrĩri a andũ a nja arĩa marĩ araata aake. Maratwarwo na gĩkeno na ndũũhiũ magĩtoonya nyũmba kwa mũthamaki.  Wee, mũthamaki, nĩũkaagĩa na aariũ aingĩ arĩa magaathamakaga ithenyainĩ rĩa maithe maaku, na nĩũkaamatua aathani a thĩ yothe. Rwĩmbo rũũrũ rwakwa rũgũtũma ũtũũre ũririkanagwo nĩ njiarwa ciothe, na ũkumagio nĩ andũ tene na tene.