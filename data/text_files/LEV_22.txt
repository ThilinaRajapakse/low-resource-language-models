 Ũtheru wa iheeo Ningĩ MWATHANI akĩĩra Musa atĩrĩ, “Arĩria Harũni na aariũ aake ũmeere atĩrĩ: Menyagĩrĩraai iheeo iria nyamũrĩirwo nĩ andũ a Isiraeli. Mũngĩaga gwĩkaga ũguo nĩmũrĩthaahagia rĩĩtwa rĩakwa rĩtheru. Niĩ nĩ niĩ MWATHANI. Mũndũ o wothe wa njiarwa cianyu ũrĩa ũrĩthengagĩrĩra iheeo iria yamũrĩirwo nĩ andũ a Isiraeli rĩrĩa arĩ na thaahu, ndarĩcookaga gũtungata kĩgongoonainĩ. Watho ũcio mũrĩũrũmagĩrĩra hingo ciothe. Niĩ nĩ niĩ MWATHANI. “Mũndũ o wothe wa njiarwa cia Harũni wĩ na mũrimũ mũũru wa ngoothi kana wa mũthiori ndarĩrĩaga o na atĩa iheeo icio nyamũre o nginya rĩrĩa agaathirwo nĩ thaahu. Mũthĩnjĩri Ngai o wothe ũrĩa ũrĩhuutagia kĩndũ o gĩothe kĩgwatĩĩtio thaahu nĩ kĩimba, kana ũrĩkoragwo oimĩĩtwo nĩ hinya wa arũme, kana akahuutia nyamũ o yothe ĩrĩ na thaahu, kana mũndũ o wothe ũrĩ na thaahu, nĩarĩgwatagwo nĩ thaahu. Mũthĩnjĩri Ngai o wothe ũrĩa ũrĩĩthaahagia na njĩra o yothe ya icio arĩikaraga arĩ na thaahu o nginya hwaĩinĩ. Ndarĩrĩaga o na atĩa iheeo iria nyamũre ataambĩĩte gwĩthamba mwĩrĩ wothe. Arĩthiragwo nĩ thaahu riũa rĩathũa, na hĩndĩ ĩyo no arĩage iheeo icio nyamũre, nĩ gũkorwo nĩcio irio ciake. Ndageethaahagie na ũndũ wa kũrĩa nyama cia nyamũ ĩkuĩte gĩkuũ kĩa ndũire, kana cia nyamũ yũragĩĩtwo nĩ nyamũ cia gĩthaka. Niĩ nĩ niĩ MWATHANI. “Atĩrĩĩrĩ, no nginya athĩnjĩri Ngai oothe marũmagĩrĩre mawatho macio ndaheana. Mangĩaga gwĩka ũguo nĩmarĩhĩtagia, nao magagĩkua nĩkwaga gwathĩkĩra mawatho maakwa matheru. Niĩ nĩ niĩ MWATHANI ũrĩa ũtũmaga matuĩke atheru. “Mũndũ o wothe ũtarĩ wa nyũmba ya athĩnjĩri Ngai, kana mũndũ o wothe wandĩkĩĩtwo wĩra nĩ mũthĩnjĩri Ngai kana ũmũgeneire, ndarĩrĩaga iheeo iria nyamũre. No rĩĩrĩ, ngombo cia mũthĩnjĩri Ngai iria we mwene agũrĩĩte na mbeeca ciake kĩũmbe, kana iria iciarĩirwo gwake mũciĩ no irĩage irio iria aheagwo. Mwarĩ wa mũthĩnjĩri Ngai ũrĩa ũrĩhikagio nĩ mũndũ ũtarĩ wa nyũmba ya athĩnjĩri Ngai ndarĩrĩaga iheeo icio nyamũre. No rĩĩrĩ, mwarĩ wa mũthĩnjĩri Ngai ũkuithĩĩtie mũthuuriwe, kana ũtiganĩĩte na mũthuuriwe, kana ũtarĩ na ciana ũrĩ o gwa ithe nĩarĩrĩaga irio iria ithe aheagwo nĩ ũndũ wa gũkorwo e mũthĩnjĩri Ngai. Mũndũ o wothe ũtarĩ wa nyũmba ya athĩnjĩri Ngai ndarĩcirĩaga. “Atĩrĩĩrĩ, mũndũ o wothe ũtarĩ wa nyũmba ya athĩnjĩri Ngai ũrĩa ũrĩrĩaga atekũmenya iheeo icio nyamũre, no nginya arĩhage mũthĩnjĩri Ngai thogora wacio wothe, na akoongerera gĩcunjĩ kĩa mĩrongo ĩĩrĩ harĩ igana kĩaguo. No rĩĩrĩ, athĩnjĩri Ngai matiagĩrĩirwo nĩ gũthaahagia iheeo iria nyamũre na ũndũ wa gwĩtĩkagĩria mũndũ o wothe ũteetĩkĩrĩĩtio gũcirĩa. Ũndũ ta ũcio no ũtũme mũndũ ta ũcio oonekanage ahĩtĩĩtie, naake agakĩherithio. Niĩ nĩ niĩ MWATHANI ũrĩa ũtũmaga iheeo ituĩke theru.” Ningĩ MWATHANI akĩĩra Musa atĩrĩ, “Arĩria Harũni na aariũ aake, o na andũ oothe a Isiraeli ũmeere atĩrĩ: Rĩrĩa Mũisiraeli o wothe kana mũrũũrĩrĩ o wothe ũtũũraga Isiraeli arĩkoragwo akĩruta igongoona rĩa njino, rĩrĩ rĩa kũhingia mwĩhĩtwa ũrĩa ehĩtĩĩte kana rĩrĩ rĩa kwĩyendera, nyamũ ĩrĩa arĩrutaga no nginya ĩkoragwo ĩtarĩ na kaũũgũ. Nĩguo igongoona rĩu rĩĩtĩkĩrĩkage-rĩ, no nginya nyamũ ĩyo ĩkoragwo ĩrĩ ya njamba ĩtarĩ na kaũũgũ, yumĩĩte ndũũruinĩ cia ng'ombe, ng'ondu, kana mbũri.  Mũtikaarutage nyamũ o yothe ĩrĩ na kaũũgũ, tondũ MWATHANI ndarĩmĩamũkagĩra. Hĩndĩ ĩrĩa mũndũ o wothe arĩkoragwo akĩrutĩra MWATHANI igongoona rĩa thaayũ, rĩrĩ rĩa kũhingia mwĩhĩtwa ũrĩa ehĩtĩĩte kana rĩrĩ rĩa kwĩyendera, nyamũ ĩrĩa arĩrutaga no nginya ĩkoragwo ĩtarĩ na kaũũgũ nĩguo igongoona rĩu rĩĩtĩkĩrĩkage. Mũtikaarutagĩre MWATHANI nyamũ o yothe ndumuumu, kana nyonju, kana ndinie handũ, kana ĩ na ironda, kana ĩ na mũũhare, kana nyomboku mwĩrĩ. Mũtikaarutagĩre MWATHANI nyamũ o yothe ya icio kĩgongoonainĩ ĩrĩ igongoona rĩa njino. No rĩĩrĩ, no mũrutage ndeegwa kana ndũrũme irĩ na ũũgũ wa gũkorwo na kĩĩga kĩraihu kana gĩkuhĩ ĩrĩ igongoona rĩa kwĩyendera, no nyamũ ta ĩyo ndĩrĩamũkagĩrwo ĩrĩ igongoona rĩa kũhingia mwĩhĩtwa ũrĩa mũndũ ehĩtĩĩte. Mũtikaarutagĩre MWATHANI nyamũ o yothe ĩrĩ na ndendera memeende, itinĩĩtio, ndiihangie, kana itambururĩĩtwo. Ũndũ ta ũcio ndwĩtĩkĩrĩĩtio bũrũriinĩ wanyu. O na ningĩ mũtikaamũkagĩre kuuma harĩ mũrũũrĩrĩ nyamũ o yothe ya mũthemba ta ũcio nĩguo ĩrutĩrwo Ngai wanyu ĩrĩ igongoona rĩa irio. Nyamũ ta icio irĩ na kaũũgũ na itirĩamũkagĩrwo.” Ningĩ MWATHANI akĩĩra Musa atĩrĩ, “Gacaũ kana kagondu kana koori gaaciarwo karĩikaraga na nyina mĩthenya mũgwanja, na thuutha ũcio kangĩrutwo karĩ igongoona rĩa njino no kaamũkĩrĩke. No rĩĩrĩ, mũtikaarutage ng'ombe na njaũ yayo, kana ng'ondu na kagondu kaayo, kana mbũri na koori kaayo irĩ magongoona mũthenya o ro ũmwe. Rũmagĩrĩraai mawatho macio rĩrĩa mũrĩkoragwo mũkĩrutĩra MWATHANI igongoona rĩa kũmũcookeria ngaatho, naake nĩarĩmwamũkagĩra. Rĩagaai igongoona rĩu mũthenya o ro ũcio rĩarutwo, na mũtikaarekage kĩndũ o na kĩ kĩarĩo kĩraarage o nginya rũũciinĩ. Niĩ nĩ niĩ MWATHANI. “Ũguo nĩguo mũrĩathĩkagĩra na mũrĩhingagia maathani maakwa. Niĩ nĩ niĩ MWATHANI. Mũtigaathaahagie rĩĩtwa rĩakwa rĩtheru nĩguo andũ oothe a Isiraeli maikarage mooĩ atĩ niĩ ndĩ mũtheru. Niĩ nĩ niĩ MWATHANI ũrĩa ũtũmaga mũtuĩke atheru, na nĩ niĩ ndamũrutire Misiri nĩguo nduĩke Ngai wanyu. Niĩ nĩ niĩ MWATHANI.”