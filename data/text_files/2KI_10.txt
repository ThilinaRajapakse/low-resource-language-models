 Njiarwa cia Ahabu kũũragwo Na rĩĩrĩ, Ahabu aarĩ na njiarwa mĩrongo mũgwanja iria ciatũũraga itũũrainĩ rĩa Samaria. Naake Jehu akĩandĩka marũa matwarĩrwo aathani a itũũra, andũ a bata, o na areri a njiarwa cia Ahabu. Marũa macio maandĩkĩĩtwo ta ũũ: “Kuona atĩ mwĩ na njiarwa cia mwathi wanyu, ngaari cia mbarathi, mbarathi, indo cia mbaara, o na matũũra mairigĩre na thingo cia hinya-rĩ, mwathooma marũa maya, thuuraai ũmwe wa aariũ a mwathi wanyu, ũrĩa mwagĩrĩru mũno mũmũtue mũthamaki, mũcooke mũmũrũĩrĩre.” Nao aathani acio makĩmaka mũno, makĩũria atĩrĩ, “Angĩkorwo mũthamaki Joramu na mũthamaki Ahazia matiamwĩtiiririe-rĩ, no ithuĩ tũngĩhota kũmwĩtiiria?” Na rĩĩrĩ, mũnene wa nyũmba ya mũthamaki, mũtongoria wa itũũra, me hamwe na andũ a bata, o na areri a njiarwa cia mũthamaki, makĩrekeria Jehu ndũmĩrĩri ĩno: “Ithuĩ twĩ ndungata ciaku, na nĩtwĩhaarĩirie gwĩka o ũrĩa wothe ũgũtwĩra. No rĩĩrĩ, tũtigũtua mũndũ o na ũmwe mũthamaki. Wee-rĩ, ĩka o ta ũrĩa ũkuona kwagĩrĩire.” Naake Jehu akĩmaandĩkĩra marũa mangĩ akĩmeera atĩrĩ, “Akorwo mũrĩ mwena wakwa na nĩmũrĩnjathĩkagĩra-rĩ, nĩngwenda mũkaandeehere ciongo cia njiarwa cia mwathi wanyu gũũkũ Jezireeli rũũciũ mathaa o ta maya.” Na rĩĩrĩ, njiarwa icio mĩrongo mũgwanja cia mũthamaki, ciatũire ireragwo nĩ andũ a bata kũu Samaria. Na rĩrĩa marũa macio maakinyĩire andũ acio a bata kũu Samaria makĩnyiita njiarwa icio ciothe cia Ahabu mĩrongo mũgwanja magĩciũraga. Magĩcooka magĩĩkĩra ciongo ciacio ciondoinĩ magĩcitwarĩra Jehu o kũu Jezireeli. Na rĩĩrĩ, mũndũ warekeetio, agĩthiĩ harĩ mũthamaki Jehu akĩmwĩra atĩrĩ, “Ciongo cia njiarwa cia mũthamaki Ahabu nĩciareehwo.” Naake mũthamaki agĩathana akiuga atĩrĩ, “Ciigeei irũndo igĩrĩ, o hau kĩhingoinĩ gĩa itũũra, nginya rũũciinĩ.” Rũũciinĩ mũthamaki akiuma agĩthiĩ kĩhingoinĩ kĩu akĩĩra andũ oothe atĩrĩ, “Inyuothe hatirĩ mũndũ wĩhĩĩtie. Nĩ ũndũ nĩ niĩ ndabangire mũbango wa kũũraga mwathi wakwa na ngĩmũũraga. No rĩĩrĩ, aya oothe mooragĩĩtwo nũũ? Ũndũ ũyũ ũrorania atĩ ũhoro wothe ũrĩa waririo nĩ MWATHANI ũkoniĩ njiarwa cia Ahabu no mũhaka ũhinge. Nĩ ũndũ-rĩ, MWATHANI nĩahingĩĩtie ũrĩa eeranĩire na kanua ka ndungata yake Elija.”  Tondũ ũcio Jehu agĩkĩũraga andũ oothe a Ahabu arĩa maatigarĩĩte kũu Jezireeli. Ningĩ akĩũraga njaama cia Ahabu ciothe, araata arĩa matoonyanĩĩte naake mũno, o na athĩnjĩri Ngai; ndarĩ mũndũ o na ũmwe wa njiarwa cia Ahabu aatigire muoyo. Andũ a nyũmba ya mũthamaki Ahazia kũũragwo Naake Jehu akiuma Jezireeli agĩthiĩ Samaria. Na rĩĩrĩ, arĩ njĩrainĩ-rĩ, agĩkinya handũ heetagwo “Kambĩ ya Arĩithi”, agĩcemania na andũ a nyũmba ya mũthamaki Ahazia wa Juda akĩmooria atĩrĩ, “Inyuĩ mũrĩ a?” Nao makimũcookeria atĩrĩ, “Tũrĩ a nyũmba ya Ahazia. Tũroreete Jezireeli gũceerera ciana cia kwini Jezebeli o na andũ acio angĩ a mũciĩ wa mũthamaki.” Naake Jehu agĩathana atĩrĩ, “Manyiiteei mĩgwate marĩ o muoyo.” Nao makĩmanyiita makĩmooragĩra irimainĩ rĩarĩ hakuhĩ na hau. Nao oothe maarĩ andũ mĩrongo ĩna na eerĩ; na hatirĩ o na ũmwe aatigirie muoyo. Matigari ma andũ a nyũmba ya Ahabu oothe kũũragwo Naake Jehu agĩkiuma hau, na rĩrĩa aathiaga agĩcemania na Jonadabu mũrũ wa Rekabu ookĩĩte kũmũtũnga. Jehu akĩmũgeithia, akĩmwĩra atĩrĩ, “Niĩ nawe twĩciiragia ũndũ ũmwe. Wee-rĩ, nĩũkũndeithĩrĩria?” Naake Jonadabu akĩmũcookeria atĩrĩ, “Ĩĩ, nĩngwĩka ũguo.” Naake Jehu akĩmwĩra atĩrĩ, “Angĩkorwo nĩũgwĩka ũguo-rĩ, kĩĩnengererie guoko gwaku.” Akĩmũnengereria guoko gwake, naake Jehu akĩmũhaicia ngaariinĩ yake ya mbarathi. Naake Jehu akĩmwĩra atĩrĩ, “Nĩtũthiĩ ũkeyonere ũrĩa ndĩĩrutĩire MWATHANI.” Nao magĩthiĩ hamwe maroreete Samaria. Rĩrĩa maakinyire kuo, Jehu akĩũraga andũ oothe a nyũmba ya Ahabu arĩa maatigarĩĩte kuo na ndatigirie mũndũ o na ũmwe. Ũguo nĩguo MWATHANI eerĩĩte Elija atĩ nĩgũgaatuĩka. Ahooi a Baali kũũragwo Ningĩ Jehu agĩĩta andũ oothe akĩmeera atĩrĩ, “Mũthamaki Ahabu aatungatĩire Baali o haniini, no niĩ ngũmĩtungatĩra makĩria. Njĩtĩraai anabii oothe a Baali, o na arĩa oothe mamĩhooyaga, o na amĩthĩnjĩri oothe. Hatirĩ mũndũ o na ũmwe mwĩtĩkĩrie kwaga gũũka, nĩ gũkorwo nĩngũrutĩra Baali igongoona inene mũno, na ũrĩa ũtegũkorwo ho, no kũũragwo ekũũragwo.” (Na rĩĩrĩ, ĩno yarĩ o njĩra ya kũheenereria ahooi a Baali, tondũ Jehu nĩehaarĩirie kũmooraga oothe.) Naake Jehu agĩathana akiuga atĩrĩ, “Anĩrĩraai mũthenya wa kĩũngano gĩa gũthaathaiya Baali.” Nao andũ makĩanĩrĩra ũguo. Jehu agĩtũmana bũrũriinĩ wothe wa Isiraeli, nao oothe arĩa maahooyaga Baali magĩũka kuo, na hatirĩ o na ũmwe watĩĩrire. Mooka magĩtoonya hekaarũ ya Baali makĩiyũra kuo ki. Naake akĩĩra mũthĩnjĩri ngai ũrĩa wamenyagĩrĩra nguo iria nyamũre acirutire andũ oothe arĩa maahooyaga Baali. Nĩ ũndũ ũcio akĩmarutĩra nguo icio. Thuutha wa ũguo Jehu me na Jonadabu wa Rekabu, magĩtoonya kũu hekaarũinĩ ya Baali, naake akĩĩra andũ atĩrĩ, “Menyereraai mũno gũũkũ thĩinĩ gũtigaakorwo na ahooi a MWATHANI, o tiga ahooi a Baali oiki.” Naake Jehu na Jonadabu magĩtoonya hekaarũinĩ nĩguo makarutĩre Baali magongoona, o na magongoona ma njino. Na rĩĩrĩ, Jehu nĩakoreetwo aigĩĩte andũ mĩrongo ĩnaana na kũu nja ya hekaarũ ĩyo akameera atĩrĩ, “Mũndũ ũrĩa ũkũrekereria ũmwe wa andũ arĩa ngũmũtũma mũkoorage, ũcio nĩ we ũkũũragwo handũ ha ũcio akũrekereria!” Na rĩĩrĩ, Jehu arĩĩkia kũruta magongoona, akĩĩra arĩa maarangagĩra, o na anene atĩrĩ, “Toonyaai thĩinĩ mũmoorage oothe, na mũtikaareke o na ũmwe wao ethare.” Magĩgĩtoonya thĩinĩ macomoreete hiũ cia njora makĩmooraga oothe, na magĩkururia ciimba ciao na nja. Magĩcooka magĩtoonya kanyũmba ga thĩinĩ ka hekaarũ ĩyo, makĩruta gĩtugĩ kĩrĩa kĩarĩ kĩamũre magĩgĩcina. Magĩcooka makiunanga gĩtugĩ kĩa Baali, na makĩmomora hekaarũ ĩyo makĩmĩtua kĩoro na noguo ĩrĩ o na kinya ũũmũũthĩ. Ũguo nĩguo Jehu aaniinire ũhoro wothe wa kũhooya mĩhianano kũu Isiraeli.  No rĩĩrĩ, nĩarũmĩrĩire meehia ma mũthamaki Jeroboamu, ũrĩa watũmire Aisiraeli meehie nĩ ũndũ wa kũhooya mĩhianano ya ndeegwa cia thahabu iria aigĩĩte Betheli na Dani. Naake MWATHANI akĩĩra Jehu atĩrĩ, “Nĩwĩkĩĩte nyũmba ya Ahabu maũndũ moothe marĩa ndeendaga wĩke. Nĩ ũndũ ũcio nĩndakwĩrĩra atĩ, njiarwa ciaku o nginya rũciaro rwa kana igũtũũra ithamakaga Isiraeli.” No rĩĩrĩ, Jehu ndaigana gwathĩkĩra watho wa MWATHANI Ngai wa Isiraeli na ngoro yake yothe; handũ ha ũguo, aathiire na mbere kũrũmĩrĩra mũtugo wa Jeroboamu, ũrĩa watũmire Aisiraeli meehie. Jehu gũkua Na rĩĩrĩ, matukũinĩ macio MWATHANI akĩambĩrĩria kũnyiihanyiihia mĩhaka ya Isiraeli. Naake Hazaeli mũthamaki wa Siria agĩtooria ng'ongo ciothe cia Isiraeli iria irĩ mwena wa irathĩro wa rũũĩ rwa Jorodani, gũikũrũka ũguo o nginya itũũra rĩa Aroeri, rĩrĩa rĩarĩ gĩtuambainĩ kĩa rũũĩ rwa Arinoni, ũguo nĩ ta kuuga bũrũri wa Gileadi na Bashani, guothe kũrĩa mĩhĩrĩga ya Gadi, Reubeni, na nuthu ya mũhĩrĩga wa Manase yatũũraga. Na rĩĩrĩ, maũndũ marĩa mangĩ Jehu eekire, hamwe na ciĩko ciake cia ũcamba, maandĩkĩĩtwo Ibukuinĩ rĩa Hisitoria ya Athamaki a Isiraeli. Naake agĩkua, agĩthikwo Samaria. Naake Jehoahazu mũũrũwe agĩtuĩka mũthamaki ithenya rĩake. Naake Jehu aakoreetwo athamakĩĩte Isiraeli e kũu Samaria mĩaka mĩrongo ĩĩrĩ na ĩnaana.