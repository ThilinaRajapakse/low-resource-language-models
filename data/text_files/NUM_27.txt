 Aarĩ a Zelofehadi Na rĩĩrĩ, aarĩ a Zelofehadi mũrũ wa Heferi, ũrĩa warĩ mũrũ wa Gileadi, mũrũ wa Makiru wa Manase mũrũ wa Josefu nĩmaathiire harĩ Musa. Airĩĩtu acio meetagwo Mahala, Noa, Hogila, Milika, na Tiriza. Magĩkĩrũũgama mbere ya Musa na Eleazaru mũthĩnjĩri Ngai, o na mbere ya atongoria na ya andũ oothe, hau mũromoinĩ wa Hema ya gũtũnganwo makiuga atĩrĩ, “Ithe witũ aakuĩrĩire werũinĩ na ndarĩ na mũũriũ. Ndarĩ ũmwe wa arũmĩrĩri a Kora arĩa maacookanĩrĩire hamwe magĩũkĩrĩra MWATHANI. Aakuire nĩ ũndũ wa meehia maake. Rĩĩtwa rĩa ithe witũ rĩgũkĩeherio harĩ andũ a nyũmba yao tondũ ndarĩ na aariũ? Nĩtũheeo igai kuuma harĩ andũ a nyũmba ya ithe witũ.” Musa nĩatwarĩire MWATHANI mateta maao. Naake MWATHANI akĩmwĩra atĩrĩ,  “Aarĩ a Zelofehadi matirĩ na mahĩtia; magaĩre igai kuuma kũrĩ andũ a nyũmba ya ithe.” Manengere igai rĩa ithe. Na wĩre andũ a Isiraeli atĩrĩ, “Mũndũ angĩkua atarĩ mũũriũ, arĩgayagwo nĩ mwarĩ. Angĩkorwo atarĩ na mwarĩ, arĩgayagwo nĩ aariũ a nyina. Angĩkorwo atarĩ aariũ a nyina arĩgayagwo nĩ aariũ a nyina na ithe. Angĩkorwo ithe ndarĩ na aariũ a nyina, igai rĩrĩnengeragwo mũndũ wao ũrĩa makuhanĩrĩirie mũno rĩtuĩke rĩake. Ũndũ ũcio nĩũtuĩke watho wa kũrũmĩrĩrwo nĩ Aisiraeli, o ta ũguo niĩ MWATHANI ngwathĩĩte.” Joshua gũthũũrwo acooke handũ ha Musa (Gũco .-)  MWATHANI akĩĩra Musa atĩrĩ, “Ambata kĩrĩmainĩ gĩĩkĩ kĩa Abarimu wone bũrũri ũrĩa heete andũ a Isiraeli. Wawona-rĩ, nĩũgũkua o ta mũrũ wa maitũguo Harũni, amu nĩmwaregire gwĩka ũrĩa ndamwĩrire mwĩ werũinĩ wa Zini. Rĩrĩa mũingĩ wothe wanjũkĩrĩire mwĩ Meriba nĩmwaregire kũmenyithania hinya wakwa mũtheru harĩ mũingĩ ũcio.” (Meriba nĩ gĩthima gĩ Kadeshi werũinĩ wa Zini.) Musa agĩkĩhooya atĩrĩ, “MWATHANI Ngai, o wee kĩhumo kĩa mĩoyo, ndakũhooya thuura mũndũ ũrĩa ũngĩhota gũtuĩka mũrori wa andũ aya,  na ũngĩhota kũmatongoragia magĩthiĩ mbaarainĩ, nĩ geetha andũ aaku matigaakorwo matariĩ ta ng'ondu itarĩ na mũrĩithi.”  Naake MWATHANI akĩĩra Musa atĩrĩ, “Oya Joshua mũrũ wa Nuni, mũndũ wĩ na ũhoti, ũmũigĩrĩre mooko. Mũrũũgamie mbere ya Eleazaru mũthĩnjĩri Ngai, o na mbere ya andũ oothe, ũmũtue mũtongoria wao makĩonaga. Mũhe ũhoti ũmwe waku nĩ geetha mũingĩ wothe wa Isiraeli ũmwathĩkĩre.  Nĩarĩteithagĩrĩrio nĩ Eleazaru mũthĩnjĩri Ngai, ũrĩa ũrĩmenyaga wendi wakwa na ũndũ wa Urimu na Thumimu.#. Urimu na Thumimu: Nĩ tũnyamũ twĩrĩ twahũthagĩrwo nĩ mũthĩnjĩri Ngai kũmenyithania wendi wa Ngai; gũtiũĩkaine wega ũrĩa twahũthagĩrwo gwĩka ũguo. Eleazaru nĩarĩtaaraga Joshua na mũingĩ wothe maũndũinĩ moothe.” Musa agĩgĩĩka o ta ũrĩa aathĩĩtwo nĩ MWATHANI. Agĩkĩoya Joshua akĩmũrũũgamia mbere ya Eleazaru mũthĩnjĩri Ngai, o na mbere ya andũ oothe,  akĩmũigĩrĩra mooko akĩmũtua mũtongoria wao ta ũrĩa aathĩĩtwo nĩ MWATHANI.